<doc id="151598" url="https://ml.wikipedia.org/wiki?curid=151598" title="കായംകുളം നഗരസഭ">
കായംകുളം നഗരസഭ

കേരളത്തിലെ ആലപ്പുഴ ജില്ലയിലെ ഒരു നഗരസഭയാണ് കായംകുളം നഗരസഭ.
കിഴക്ക് - കൃഷ്ണപുരം ഗ്രാമപഞ്ചായത്ത് <br>
വടക്ക് - പത്തിയൂർ, ചെട്ടിക്കുളങ്ങര ഗ്രാമപഞ്ചായത്തുകൾ <br> 
പടിഞ്ഞാറ് - ദേവികുളങ്ങര ഗ്രാമപഞ്ചായത്ത്, കായംകുളം കായൽ <br>
തെക്ക് - കൃഷ്ണപുരം , ദേവികുളങ്ങര ഗ്രാമപഞ്ചായത്തുകൾ


</doc>
<doc id="151599" url="https://ml.wikipedia.org/wiki?curid=151599" title="മാവേലിക്കര നഗരസഭ">
മാവേലിക്കര നഗരസഭ

ആലപ്പുഴ ജില്ലയിലെ ഒരു നഗരസഭയാണ് മാവേലിക്കര നഗരസഭ. കേരളത്തിലെ ഏറ്റവും പഴക്കമേറിയ മുസിപ്പാലിറ്റികളിൽ ഒന്നാ ഇത് അച്ചൻ കോവിലാറിനു തീരത്തായി സ്ഥിതി ചെയ്യുന്നു. 


</doc>
<doc id="151600" url="https://ml.wikipedia.org/wiki?curid=151600" title="തിരുവല്ല നഗരസഭ">
തിരുവല്ല നഗരസഭ

പത്തനംതിട്ട ജില്ലയിലെ ഒരു നഗരസഭയാണ് തിരുവല്ല നഗരസഭ. തിരുവല്ല, കാവുംഭാഗം, കുറ്റപ്പുഴ എന്നീ വില്ലേജുകളിലായി വ്യാപിച്ചുകിടക്കുന്ന തിരുവല്ല നഗരസഭയ്ക്ക് 27.94 ചതുരശ്ര കിലോമീറ്റർ വിസ്തീർണ്ണമുണ്ട്. 39 വാർഡുകളുള്ള നഗരസഭയിലെ ആകെ ജനസംഖ്യ 56,837 ആണ്. 

1920-ലാണ് തിരുവല്ല നഗരസഭ രൂപീകൃതമായത്. ലിൻഡ തോമസ് വഞ്ചിപ്പാലമാണ് ഇപ്പോഴത്തെ നഗരസഭാധ്യക്ഷ.
വടക്ക് - പെരിങ്ങര, കവിയൂർ പഞ്ചായത്തുകൾ<br>
കിഴക്ക് - കവിയൂർ, കുറ്റൂർ പഞ്ചായത്തുകൾ<br>
തെക്ക് - കുറ്റൂർ പഞ്ചായത്ത്<br>
പടിഞ്ഞാറ് - പെരിങ്ങര പഞ്ചായത്ത്<br>


</doc>
<doc id="151602" url="https://ml.wikipedia.org/wiki?curid=151602" title="പത്തനംതിട്ട നഗരസഭ">
പത്തനംതിട്ട നഗരസഭ

പത്തനംതിട്ട ജില്ലയിലെ ഒരു നഗരസഭയാണ് പത്തനംതിട്ട നഗരസഭ. പത്തനംതിട്ട ജില്ലയിൽ കോഴഞ്ചേരി താലൂക്കിലാണ് പത്തനംതിട്ട നഗരസഭ സ്ഥിതി ചെയ്യുന്നത്. 23.5 ചതുരശ്രകിലോമീറ്റർ വിസ്തീർണ്ണത്തിൽ പത്തനംതിട്ട വില്ലേജിൽ വ്യാപിച്ചുകിടക്കുന്ന ഈ നഗരസഭയിൽ 32 വാർഡുകളുണ്ട്.

1978-ലാണ് നഗരസഭ രൂപീകൃതമായത്. എ. സുരേഷ് കുമാറാണ് ഇപ്പോഴത്തെ നഗരസഭാ ചെയർമാൻ. 


ഗവ.യു.പി.സ്കൂൾ ആയിരുന്നു പത്തനംതിട്ടയിലെ ആദ്യത്തെ വിദ്യാലയം. 1931-ൽ പത്തനംതിട്ടയിലെ ആദ്യത്തെ ഹൈസ്കൂളായ കാതോലിക്കേറ്റ് ഹൈസ്കൂൾ സ്ഥാപിക്കപ്പെട്ടു. 1952-ൽ സ്ഥാപിതമായ കാതോലിക്കേറ്റ് കോളേജ് മഹാത്മാഗാന്ധി സർവ്വകലാശാലയിലെ തന്നെ പ്രമുഖ കലാലയങ്ങളിലൊന്നാണ്. മാർത്തോമ ഹയർ സെക്കണ്ടറി സ്കൂൾ നഗരത്തിലെ മറ്റൊരു പ്രധാന വിദ്യാലയമാണ്.

ശക്തിഭദ്രനാൽ സ്ഥാപിതമായതായി കരുതപ്പെടുന്ന കൊടുന്തറ ശ്രീ സുബ്രഹ്മണ്യസ്വാമിക്ഷേത്രം, ശ്രീ ധർമ്മശാസ്താ ക്ഷേത്രം, മുത്താരമ്മൻ കോവിൽ, 500-ൽ പരം വർഷത്തെ പഴക്കമുള്ള കരിമ്പാനയ്ക്കൽ ദേവീക്ഷേത്രം, കരുമ്പനാക്കുഴി ശിവക്ഷേത്രം എന്നിവയാണ് പുരാതന ഹൈന്ദവ ആരാധനാലയങ്ങൾ. ചന്ദനക്കുടത്താൽ പ്രശസ്തമായ നഗര മദ്ധ്യത്തിലുള്ള പത്തനംതിട്ട ജുമാ മസ്ജിദിന് 700 വർഷത്തിലേറെ പഴക്കമുണ്ട്. വലഞ്ചുഴി പാറൽ, കുലശേഖരപതി എന്നിവയാണ് മറ്റ് പ്രമുഖ മുസ്ലീം പള്ളികൾ. 1854-ൽ സ്ഥാപിതമായ മാക്കാംകുന്ന് സെന്റ് സ്റ്റീഫൻസ് ഓർത്തഡോക്സ് കത്തീഡ്രൽ ഈ പ്രദേശത്തെ പുരാതന ക്രൈസ്തവ ദേവാലയമാണ്. കൂടാതെ നന്നുവക്കാട് സെന്റ് പീറ്റേഴ്സ് സീറോ-മലങ്കര കത്തീഡ്രൽ , നന്നുവക്കാട് സെന്റ് ഗ്രിഗോറിയോസ് ഓർത്തഡോക്സ് വലിയപള്ളി, മാർത്തോമ്മാ പള്ളി, മേരീമാത സീറോ-മലബാർ പള്ളി, സെന്റ് മേരീസ് യാക്കോബായ പള്ളി, ഓൾ സെയിന്റ്സ് സി.എസ്.ഐ പള്ളി എന്നിവയുൾപ്പെടെ നിരവധി ക്രൈസ്തവ ദേവാലയയങ്ങൾ വേറെയുമുണ്ട്. മലങ്കര ഓർത്തഡോക്സ് സഭയുടെ ആദ്യകാല ഭദ്രാസനങ്ങളിലൊന്നായ തുമ്പമൺ ഭദ്രാസനത്തിന്റെ ആസ്ഥാനമായ ബേസിൽ ദയറയും അരമന ചാപ്പലും നഗരസഭാതിർത്തിക്കുള്ളിലാണ്.


</doc>
<doc id="151603" url="https://ml.wikipedia.org/wiki?curid=151603" title="അടൂർ നഗരസഭ">
അടൂർ നഗരസഭ

പത്തനംതിട്ട ജില്ലയിൽ അടൂർ താലൂക്കിലാണ് അടൂർ നഗരസഭ സ്ഥിതി ചെയ്യുന്നത്. അടൂർ വില്ലേജുപരിധിയിൽ സ്ഥിതി ചെയ്യുന്ന അടൂർ നഗരസഭയിൽ 28 വാർഡുകളുണ്ട്. ഉമ്മൻ തോമസാണ് ഇപ്പോഴത്തെ നഗരസഭാധ്യക്ഷൻ 
1982 നവംബർ ഒന്നാം തീയതി പത്തനംതിട്ട ജില്ല രൂപീകരിക്കുന്നതു വരെ കൊല്ലം ജില്ലയിലെ കുന്നത്തൂർ താലൂക്കിലാണ് അടൂർ ഉൾപ്പെട്ടിരുന്നത്. 1990 ഏപ്രിൽ ഒന്നാം തീയതിയാണ്, അതുവരെ പഞ്ചായത്തായിരുന്ന അടൂർ , മുനിസിപ്പാലിറ്റിയായി ഉയർത്തപ്പെട്ടത്. തുടർന്ന് പഞ്ചായത്തുകമ്മിറ്റിയെ പിരിച്ചുവിടുകയും സ്പെഷ്യൽ ഓഫീസറുടെ കീഴിൽ നഗരസഭ പ്രവർത്തനം ആരംഭിക്കുകയും ചെയ്തു. മുനിസിപ്പാലിറ്റിയായ ശേഷം, 1995-ൽ നടന്ന ആദ്യ തെരഞ്ഞെടുപ്പിൽ ചക്കനാട്ടു രാജേന്ദ്രൻ അടൂർ നഗരസഭയുടെ ആദ്യ ചെയർമാനായി തെരഞ്ഞെടുക്കപ്പെട്ടു.
1914-ൽ സ്ഥാപിക്കപ്പെട്ട അടൂർ മലയാളം സ്കൂൾ (അടൂർ ഗവ: യു.പി.എസ്.) ആണ് ഈ പ്രദേശത്തെ ആദ്യത്തെ വിദ്യാലയം. ഇന്ന് ഒട്ടേറെ വിദ്യാഭ്യാസ സ്ഥാപനങ്ങൾ നഗരസഭാ പരിധിയിൽ പ്രവർത്തിക്കുന്നുണ്ട്
അടൂർ നഗരഹൃദയത്തിൽ സ്ഥിതി ചെയ്യുന്ന പാർത്ഥസാരഥി ക്ഷേത്രം വളരെ പ്രശസ്തമാണ്. പന്നിവിഴ ദേവീക്ഷേത്രം, കണ്ണംകോട് മുസ്ലീംപള്ളി, കണ്ണംകോട് ഓർത്തഡോക്സ് പള്ളി, അടൂർ തിരുഹൃദയപ്പള്ളി എന്നിവയാണ് മറ്റ് പ്രധാന ആരാധനാലയങ്ങൾ .


</doc>
<doc id="151604" url="https://ml.wikipedia.org/wiki?curid=151604" title="അടൂർ താലൂക്ക്">
അടൂർ താലൂക്ക്

പത്തനംതിട്ട ജില്ലയിലെ ഒരു താലൂക്കാണ്‌ അടൂർ. മല്ലപ്പള്ളി, റാന്നി, കോഴഞ്ചേരി എന്നിവയാണ് അയൽ താലൂക്കുകൾ.


</doc>
<doc id="151605" url="https://ml.wikipedia.org/wiki?curid=151605" title="ഡൊമിനിക് സാവിയോ">
ഡൊമിനിക് സാവിയോ

ഹ്രസ്വമായ ജീവിതത്തിനു ശേഷം കൗമാരപ്രായത്തിൽ മരിച്ച്, കത്തോലിക്കാസഭയിലെ വിശുദ്ധപദവിയിലേക്കുയർത്തപ്പെട്ട ഇറ്റലി സ്വദേശിയാണ് ഡൊമിനിക് സാവിയോ (ജനനം: ഏപ്രിൽ 2, 1842 – മരണം: മാർച്ച് 9, 1857). വിശുദ്ധ ജോൺ ബോസ്കോയുടെ ശിഷ്യനായിരുന്ന സാവിയോ, 14-ആം വയസ്സിൽ രോഗബാധിതനായി മരിക്കുമ്പോൾ, പുരോഹിതപദവിക്കായി പഠിക്കുകയായിരുന്നു.

സാവിയോയെക്കുറിച്ച് വലിയ മതിപ്പുണ്ടായിരുന്ന ഗുരു ജോൺ ബോസ്കോ, ശിഷ്യന്റെ ഒരു ജീവചരിത്രം "ഡോമിനിക് സാവിയോയുടെ ജീവിതം" എന്ന പേരിൽ എഴുതി. ഈ കൃതിയും സാവിയോയുടെ ജീവിതത്തിന്റെ മറ്റു വിവരണങ്ങളും വിശുദ്ധപദവിയുടെ തീരുമാനത്തിൽ നിർണ്ണായകമായി. മരണസമയത്തെ പ്രായമായ 14 വയസ്സ്, കാനോനീകരണത്തിന് സാവിയോയെ അനർഹനാക്കുന്നതായി പലരും കരുതിയെങ്കിലും, അതിഹ്രസ്വമായ സാധാരണജീവിതത്തിൽ പ്രകടിപ്പിച്ച പുണ്യധീരത (heroic virtue) ആ അസാധാരണ ബഹുമതിക്ക് മതിയാകുന്നതായി ഒടുവിൽ വിലയിരുത്തപ്പെട്ടു. 11-ആം വയസ്സിൽ മരിച്ച മരിയ ഗൊരെത്തിയും 15 വയസ്സിൽ മരിച്ച ലയോൺസിലെ പൊന്റിക്കസും ഉൾപ്പെടെ കൗമാരപ്രായത്തോളം മാത്രം ജീവിച്ച വിശുദ്ധർ വേറേയും ഉണ്ടെങ്കിലും, അവർക്കിടയിൽ, രക്തസാക്ഷിത്ത്വത്തിലൂടെയല്ലാതെ, സാധാരണജീവിതത്തിൽ കൈവരിച്ച പുണ്യപൂർണ്ണതയുടെ അടിസ്ഥാനത്തിൽ വിശുദ്ധപദവിയിലെത്തിയത് ഡോമിനിക് സാവിയോ മാത്രമാണ്. 1954 നവംബർ 24-ന് പീയൂസ് 12-ആം മാർപ്പാപ്പയാണ് സാവിയോയെ വിശുദ്ധനായി പ്രഖ്യാപിച്ചത്.


</doc>
<doc id="151607" url="https://ml.wikipedia.org/wiki?curid=151607" title="അധ്യാപകസംഘടനകൾ">
അധ്യാപകസംഘടനകൾ

അധ്യാപകരുടെ തൊഴിൽപരമായ കാര്യക്ഷമതയും മാന്യതയും ഉയർത്തുക, അവകാശങ്ങൾ നേടിയെടുക്കുക തുടങ്ങിയ ലക്ഷ്യങ്ങളെ മുൻനിർത്തി വ്യാപകമായ അടിസ്ഥാനത്തിൽ കെട്ടിപ്പടുത്തിട്ടുള്ള സംഘടനകളെയാണ് അധ്യാപകസംഘടനകൾ എന്നു പറയുന്നു.

പത്തൊൻപതാം നൂറ്റണ്ടിലാണ് അധ്യാപനം ഒരു ജീവിതവൃത്തിയെന്നനിലയിൽ പരക്കെ അംഗീകാരം നേടിത്തുടങ്ങിയത്. അതോടെ അധ്യാപകസംഘടനകളും രൂപംകൊള്ളാൻ തുടങ്ങി. പ്രാരംഭഘട്ടത്തിൽ പ്രാദേശികനിലവാരത്തിലുള്ള ചെറിയ അധ്യാപകസംഘടനകളാണ് രൂപമെടുത്തത്. അക്കാലത്ത് വിദ്യാഭ്യാസത്തിന്റെ വിവിധ നിലവാരത്തിൽപെട്ട അധ്യാപകർ പ്രത്യേകം പ്രത്യേകം സംഘടിച്ച് അവയിൽ പ്രവർത്തിക്കുകയായിരുന്നു പതിവ്. വിസ്തൃതമേഖലകൾ ഉൾക്കൊള്ളുന്ന വലിയ സംഘടനകൾ കൂടുതൽ കാര്യക്ഷമവും സുശക്തവുമായിരിക്കും എന്ന ധാരണ ക്രമേണ വളർന്നുവന്നു. അങ്ങനെ പ്രാദേശികതലത്തിലും സംസ്ഥാനതലത്തിലും ഉള്ള വിവിധസംഘടനകൾ സംയോജിപ്പിച്ച് ദേശീയ സംഘടനകൾ സ്ഥാപിക്കപ്പെട്ടു. ചെറിയ സംഘടനകളുടെ വ്യക്തിത്വം നിലനിർത്തിക്കൊണ്ടുതന്നെ വിദ്യാഭ്യാസത്തിന്റെ വിവിധമേഖലകളിൽ പ്രവർത്തിക്കുന്നവരെ (അധ്യാപകർ, പരിശോധനോദ്യോഗസ്ഥന്മാർ, ഭരണകർത്താക്കൾ) ഒരേ സംഘടനയ്ക്കകത്തു കൊണ്ടുവരികയായിരുന്നു ദേശീയ സംഘടനകളുടെ ലക്ഷ്യം. എങ്കിലും ഓരോ രാജ്യത്തിലും ദേശീയനിലവാരത്തിൽ തന്നെ അനേകം സംഘടനകൾ ഇപ്പോഴും പ്രവർത്തിക്കുന്നുണ്ട്. അവയിൽ ചിലത് അധ്യാപകരിൽ ബഹുഭൂരിപക്ഷത്തിന്റെയും പ്രാതിനിധ്യം നേടി വളർന്നുവന്നിട്ടുണ്ട്.

ക്രമേണ അധ്യാപകസംഘടനകളുടെ അതിരുകൾ വിസ്തൃതമാകുവാൻ തുടങ്ങി. അന്തർദേശീയധാരണ വളർത്തുക, പഠനനിലവാരം മെച്ചപ്പെടുത്തുക എന്നീ ലക്ഷ്യങ്ങൾ വച്ചുകൊണ്ടു പ്രവർത്തിക്കുന്ന അനേകം അന്താരാഷ്ട്ര സംഘടനകൾ അങ്ങനെ നിലവിൽവന്നു.

ആദ്യമാദ്യം അക്കാദമീയമായ കാര്യങ്ങൾക്ക് പ്രാമുഖ്യം കല്പിച്ച സംഘടനകൾ പില്ക്കാലത്ത് അധ്യാപകരുടെ വേതനം, പദവി, സൌകര്യങ്ങൾ മുതലായവ വർധിപ്പിക്കുന്നതിനും അവകാശങ്ങൾ നേടിയെടുക്കുന്നതിനും കൂടുതൽ പ്രാധാന്യം നൽകി. ട്രേഡ് യൂണിയൻ പ്രസ്ഥാനം ശക്തമായതോടുകൂടി അവയുടെ മാതൃകയിൽ അധ്യാപകസംഘടനകളേയും രൂപപ്പെടുത്തുന്നതിനുള്ള ശ്രമങ്ങൾ നടന്നുതുടങ്ങി. എന്നാൽ പ്രധാനപ്പെട്ട ദേശീയസംഘടനകളെല്ലാം ഈ പ്രവണതയ്ക്ക് എതിരാണ്.

(N.E.A) 

യു.എസ്സിൽ നിലവിലുള്ള അഞ്ഞൂറോളം അധ്യാപകസംഘടനകളിൽ ഏറ്റവും ബൃഹത്തും ശക്തവുമാണ് എൻ.ഇ.എ. 1857-ൽ ചുരുങ്ങിയ തോതിൽ ആരംഭിച്ച ഈ സംഘടനയിൽ ഇപ്പോൾ 2.5 ദശലക്ഷത്തിലേറെ അംഗങ്ങളുണ്ട്. പ്രൈമറിസ്കൂൾ അധ്യാപകർ മുതൽ യൂണിവേഴ്സിറ്റി പ്രൊഫസർമാർവരെ അംഗങ്ങളായ ഈ ബൃഹത്‌സംഘടനയിൽ പരിശോധനോദ്യോഗസ്ഥന്മാർക്കും വിദ്യാലയഭരണകർത്താക്കൾക്കും അംഗത്വമുണ്ട്. പ്രാദേശികതലത്തിലുള്ള വിവിധ വിദ്യാഭ്യാസസംഘടനകളെ ഇതുമായി സംയോജിപ്പിച്ചിരിക്കുന്നു. പ്രാദേശികസംഘടനകൾക്ക് സ്വന്തം വ്യക്തിത്വം നിലനിർത്തിക്കൊണ്ടുതന്നെ അംഗസംഘടനകളായി പ്രവർത്തിക്കത്തക്കവിധം ജനാധിപത്യപരമാണ് ഇതിന്റെ ഭരണഘടന.

തെരഞ്ഞെടുക്കപ്പെടുന്ന പ്രതിനിധികൾ ഉൾപ്പെട്ട "ഡലിഗേറ്റ് (റപ്രസന്റേറ്റീവ്) അസംബ്ളി"യാണ് ഒരാഴ്ച നീണ്ടുനില്ക്കുന്ന വാർഷിക കൺവെൻഷനിൽ വച്ച് സംഘടനയുടെ നയപരിപാടികൾ ചർച്ചചെയ്തു തീരുമാനിക്കുന്നത്. കേന്ദ്ര ആസ്ഥാനം വാഷിങ്ടൺ ആണെങ്കിലും കൺവെൻഷനോടനുബന്ധിച്ച് അതു നടത്തുന്ന നഗരത്തിൽ താത്കാലികമായി ആസ്ഥാനങ്ങൾ സ്ഥാപിക്കുകയാണ് പതിവ്.

ഗവേഷണപ്രവർത്തനങ്ങൾ, പ്രസിദ്ധീകരണങ്ങൾ, ചർച്ചകൾ എന്നിവയിലൂടെ വിദ്യാഭ്യാസനിലവാരം മെച്ചപ്പെടുത്താൻ ശ്രമിക്കുന്നതോടൊപ്പം അധ്യാപകരുടെ മാന്യതയും അവകാശങ്ങളും ഭദ്രമാക്കുന്നതിന് എൻ.ഇ.എ. യത്നിക്കുന്നു. യു.എസ്സിലെ മറ്റൊരു പ്രമുഖ അധ്യാപക സംഘടനയായ അമേരിക്കൻ ഫെഡറേഷൻ ഒഫ് ടീച്ചേഴ്സുമായി (AFT) സഹകരിച്ച് എൻ.ഇ.എ. നിരവധി പ്രവർത്തനങ്ങൾ നടത്തിവരുന്നു.

(N.U.T). 

ഇംഗ്ലണ്ട്, വെയിൽസ് എന്നിവിടങ്ങളിലെ അധ്യാപകരെ പ്രതിനിധാനം ചെയ്യുന്ന ദേശീയസംഘടനയാണ് എൻ.യു.ടി. വമ്പിച്ച പ്രാതിനിധ്യമുള്ള ഒരു അധ്യാപകസംഘടനയാണ് ഇത്. 1870-ലെ വിദ്യാഭ്യാസ നിയമത്തിന്റെ ഫലമായാണ് ഇങ്ങനെ ഒരു സംഘടനയുടെ ആവശ്യം അധ്യാപകർക്ക് ബോധ്യമായത്. പ്രൈമറി അധ്യാപകർ മുതൽ കോളജു പ്രൊഫസർമാർവരെ ഇതിൽ അംഗങ്ങളാണ്. അഖിലലോക-അധ്യാപകരുടെ ഐക്യമാണ് എൻ.യു.ടി.യുടെ ലക്ഷ്യം.

ട്രേഡ് യൂണിയൻ അടിസ്ഥാനത്തിലുള്ള പ്രവർത്തനത്തെ എൻ.യു.ടി. എതിർക്കുന്നു. എങ്കിലും അക്കാദമീയവും സാമ്പത്തികവുമായ കാര്യങ്ങളിൽ ശക്തമായ നിലപാട് എടുക്കാൻ സംഘടന ശ്രദ്ധിക്കാറുണ്ട്. ഇംഗ്ലണ്ടിലേയും വെയിൽസിലേയും വിദ്യാഭ്യാസരംഗത്ത് എൻ.യു.ടി.യുടെ സ്വാധീനശക്തി കുറച്ചൊന്നുമല്ല. നാഷണൽ അസ്സോസിയേഷൻ ഒഫ് സ്കൂൾ മാസ്റ്റേഴ്സ് യൂണിയൻ ഒഫ് വുമൺ ടീച്ചഴ്സ് (NASUWT) ആണ് യു.കെ.യിലെ ഏറ്റവും വലിയ അധ്യാപക സംഘടന.

(EI). 

അന്തർദേശീയധാരണ വളർത്തുക, വിദ്യാഭ്യാസ നിലവാരം മെച്ചപ്പെടുത്തുക എന്നീ ലക്ഷ്യങ്ങളോടെ അന്തർദേശീയ രംഗത്ത് പ്രവർത്തിച്ചിരുന്ന വേൾഡ് കോൺഫെഡറേഷൻ ഒഫ് ഓർഗനൈസേഷൻ ഒഫ് ദി ടീച്ചിങ് പ്രൊഫഷൻ (WCOTP), ഇന്റർനാഷണൽ ഫെഡറേഷൻ ഒഫ് ഫ്രീ ടീച്ചേഴ്സ് യൂണിയൻസ് (IFFTU) എന്നിവയുടെ ലയനത്തിലൂടെ 1993-ൽ രൂപീകൃതമായ സംഘടന. 166 രാജ്യങ്ങളിൽ നിന്നായി 348 സംഘടനകൾ ഇതിലംഗങ്ങളാണ്.

(CTE). 

അധ്യാപകരുടെ അധ്യാപകരും അധ്യാപകവിദ്യാഭ്യാസവുമായി ബന്ധപ്പെട്ട മറ്റുള്ളവരും അംഗങ്ങളായുള്ള ഇന്ത്യൻ ദേശീയ സംഘടന. വിദ്യാഭ്യാസ പരിഷ്കരണം, അധ്യാപക പരിശീലനം എന്നീ മണ്ഡലങ്ങളിലാണ് ഈ സംഘടനയുടെ പ്രവർത്തനം കേന്ദ്രീകരിച്ചിട്ടുള്ളത്.

ഇന്ത്യയിലെ വിവിധ അധ്യാപക സംഘടനകളെ സംയോജിപ്പിച്ച് രൂപവത്കരിച്ചിട്ടുള്ള ദേശീയസംഘടനയാണിത്. 1925-ൽ കാൺപൂരിൽ നടന്ന ഒരു സമ്മേളനമാണ് ഈ ദേശീയസംഘടനക്ക് അടിസ്ഥാനമിട്ടത്. 1933-ൽ ഇപ്പോഴത്തെ പേര് നല്കപ്പെട്ടു. ലോകത്തിലെ വിവിധ ദേശീയസംഘടനകളുമായും അന്തർദേശീയ സംഘടനകളുമായും ഇത് ബന്ധം പുലർത്തുന്നുണ്ട്.

ഒരേ നിലവാരത്തിൽ പ്രവർത്തിക്കുന്ന അധ്യാപകർതന്നെ വിഭന്നങ്ങളായ സംഘടനകൾ രൂപവത്കരിക്കുന്ന പ്രവണതയാണ് കേരളത്തിൽ ഇപ്പോഴും കാണുന്നത്. പൊതു താത്പര്യങ്ങൾക്കുവേണ്ടി സമരം ചെയ്യാൻ ചിലപ്പോഴൊക്കെ യോജിക്കാറുണ്ടെങ്കിലും അവ ഏകനേതൃത്വത്തെ അംഗീകരിച്ചു പ്രവർത്തിക്കുന്നില്ല. 


എന്നിവയാണ് കേരളത്തിലെ പ്രധാന അധ്യാപക സംഘടനകൾ. എല്ലാത്തരത്തിലുള്ള അധ്യാപകരുടേയും പൊതുതാത്പര്യങ്ങളെ മുൻനിർത്തി പ്രവർത്തിക്കുന്ന ഒരു അധ്യാപകസംഘടന കേരളത്തിലെന്നല്ല ഇന്ത്യയിൽ തന്നെ ഇന്നില്ല.



</doc>
<doc id="151612" url="https://ml.wikipedia.org/wiki?curid=151612" title="ജയരാജ് വാര്യർ">
ജയരാജ് വാര്യർ

കാരിക്കേച്ചർ- ഹാസ്യ രംഗത്തുള്ള ഒരു വ്യക്തിയാണ് ജയരാജ് വാര്യർ. ചലച്ചിത്രങ്ങളിലും അഭിനയിച്ചിട്ടുണ്ട്. ടെലിവിഷൻ അവതാരകനുമായ ഇദ്ദേഹം കേരളത്തിലെ തൃശ്ശൂർ സ്വദേശിയാണ്.

1982ൽ അമേച്വർ നാടകരംഗത്ത് പ്രവർത്തനം ആരംഭിച്ച ജയരാജ് വാരിയർ 84 മുതൽ ഏഴു വർഷം ജോസ് ചിറമ്മലിന്റെ നേതൃത്വത്തിലുള്ള റൂട്ട് എന്ന തിയറ്റർ ഗ്രൂപ്പിൽ നടനായിരുന്നു.

വിശാഖദത്തന്റെ മുദ്രാരാക്ഷസം, ബാദൽ സർക്കാരിന്റെ ഭോമ, ഉൽപ്പൽദത്തിന്റെ സൂര്യവേട്ട, വോൾസോയിങ്കയുടെ ചതുപ്പിൽ പാർക്കുന്നവർ, ആനന്ദിന്റെ ശവഘോഷയാത്ര

1991 മുതലാണ് ‘കാരിക്കേച്ചർ ഷോ’ എന്ന പുതിയ ആശയവുമായി കേരളത്തിന് അകത്തും പുറത്തുമുള്ള ആയിരക്കണക്കിനു വേദികളിൽ ജയരാജ് ഏറെ ശ്രദ്ധേയനായത്. 2003 ജൂലൈയിൽ കേരള നിയമസഭയിൽ ജനപ്രതിനിധികൾക്കായി അവതരിപ്പിച്ച കാരിക്കേച്ചർ നിയമസഭയുടെ ചരിത്രത്തിലെ ആദ്യ സംഭവമായി.

ഒരു യാത്രാമൊഴി, ഭൂതക്കണ്ണാടി, കൊച്ചുകൊച്ചു സന്തോഷങ്ങൾ, നെയ്ത്തുകാരൻ എന്നീ സിനിമയിൽ വേഷമിട്ടു.



</doc>
<doc id="151625" url="https://ml.wikipedia.org/wiki?curid=151625" title="ട്രോളിങ് നിരോധനം">
ട്രോളിങ് നിരോധനം

മത്സ്യസമ്പത്ത് വർദ്ധിപ്പിക്കുവാനും അതു വഴി മത്സ്യത്തൊഴിലാളികളുടെ വരുമാനമാർഗ്ഗം ഉറപ്പുവരുത്തുകയും പോഷകമൂല്യമുള്ള മത്സ്യങ്ങളുടെ വംശവർദ്ധനവ് നടപ്പിലാക്കുവാനും ഉദ്ദേശിച്ച് കേന്ദ്രസർക്കാർ ഏർപ്പെടുത്തിയ നിരോധനമാണ് ട്രോളിങ് നിരോധനം. 1988 - ലാണ് സർക്കാർ ഈ നിരോധനം ഇന്ത്യയിൽ നടപ്പിലാക്കിയത്. തുടർന്ന് ഇന്ത്യയിൽ ആദ്യം കൊല്ലം തീരത്താണ് നിരോധനം പ്രാബല്യത്തിൽ വരുത്തിയത്. തുടർന്ന് പരമ്പരാഗത മത്സ്യത്തൊഴിലാളികളെ ട്രോളിങ് നിരോധനത്തിൽ നിന്നൊഴിവാക്കുന്ന കേരളാ വർഷകാല മത്സ്യബന്ധന സംരക്ഷണ നിയമം 2007ൽ ആണു നിലവിൽ വന്നത് .

ചാള, അയല തുടങ്ങിയ മത്സ്യങ്ങളുടെ പ്രജനനസമയമായ മൺസൂൺ കാലത്താണ് ഈ നിരോധനം ഏർപ്പെടുത്തുക. ഈ കാലത്ത് മുട്ടയിടാറായ മത്സ്യങ്ങൾ തീരങ്ങളിൽ കൂടുതലായി ഉണ്ടാകും.ഈ സമയത്ത് വൻതോതിൽ മത്സ്യബന്ധനം (ട്രോളിങ്) നടത്തിയാൽ മുട്ടയിടാറായ മത്സ്യങ്ങൾ കൂടുതലായി വലയിൽ കുടുങ്ങുകയും അടുത്ത തലമുറ മത്സ്യകുഞ്ഞുങ്ങൾ പിറവി എടുക്കാതെ പോകുകയും ചെയ്യും. ഇത് തുടർന്നാൽ കാലക്രമേണ കടലിലെ മത്സ്യസമ്പത്ത് ഗണ്യമായി കുറയുകയും ചെയ്യും. ഇതാണ് ഈ സമയത്ത് ട്രോളിങ് നിരോധിക്കാനുള്ള തീരുമാനത്തിന്റെ അടിസ്ഥാനം.

നിരോധനകാലത്ത് തീരത്തു നിന്നും22 കിലോമീറ്റർ ദൂരെ വരെ മത്സ്യബന്ധനം അനുവദിക്കില്ല. എന്നാൽ പരമ്പരാഗത മത്സ്യത്തൊഴിലാളികൾ ഉപയോഗിക്കുന്ന ഇൻബോർഡ് ഔട്ട്‌ബോർഡ് വള്ളങ്ങൾക്ക് ഈ നിയമം ബാധകമല്ല. ഏകദേശം 50 ദിവസ കാലയളവിലേക്കാണ് ഈ നിരോധനം സാധാരണ നടപ്പിലാക്കുന്നത്.


</doc>
<doc id="151687" url="https://ml.wikipedia.org/wiki?curid=151687" title="അദ്ധ്യാപക സമാജങ്ങൾ">
അദ്ധ്യാപക സമാജങ്ങൾ

ഒരു നിശ്ചിതപ്രദേശത്തെ അധ്യാപകരെ അംഗങ്ങളായി ചേർത്തു നടത്തപ്പെടുന്ന സംഘടനകളെ അധ്യാപക സമാജങ്ങൾ എന്നു വിളിക്കുന്നു.

ബോധനപ്രക്രിയയിലെ പരിവർത്തന വിധേയമായ രീതികളും വിജ്ഞാനവുമായി നിത്യസമ്പർക്കം പുലർത്തുക എന്നതാണ് ഇതിന്റെ മുഖ്യലക്ഷ്യം. ബ്രിട്ടൻ, ഫ്രാൻസ്, ജർമനി, യു.എസ്. എന്നീ രാജ്യങ്ങളിൽ അധ്യാപകർ മുൻകൈയെടുത്ത് ഇത്തരം സമാജങ്ങൾ സ്ഥാപിച്ചിട്ടുണ്ട്. വിദ്യാഭ്യാസത്തിലെ നൂതനപ്രവണതകൾ, പാഠ്യപദ്ധതി, പാഠപുസ്തകങ്ങൾ എന്നിങ്ങനെ പല പ്രധാന വിഷയങ്ങളെപ്പറ്റിയും ഇവർ ചർച്ച ചെയ്യുന്നു. ബോധനനിലവാരം മെച്ചപ്പെടുത്തുന്നതിന് റിഫ്രഷർ കോഴ്സുകൾ സംഘടിപ്പിക്കുന്നു. വിദേശപര്യടനത്തിനുവേണ്ടി സൌകര്യങ്ങൾ ഉണ്ടാക്കി സമാജാംഗങ്ങളായ അധ്യാപകരുടെ അനുഭവസമ്പത്ത് വർധിപ്പിക്കുന്നു. മാത്രമല്ല, ഉയർന്ന ബിരുദങ്ങൾ നേടുവാനും ഗവേഷണങ്ങൾ നടത്തുവാനും ഗവേഷണഫലങ്ങൾ പ്രസിദ്ധപ്പെടുത്തുവാനുമുള്ള സൗകര്യങ്ങളും സാഹചര്യങ്ങളും അധ്യാപകർക്ക് ലഭിക്കത്തക്കവണ്ണം പല പദ്ധതികളും സംഘടിപ്പിച്ചുവരുന്നു.

ഇപ്രകാരം അധ്യാപകരുടെ പൊതുതാത്പര്യങ്ങളെ മുൻനിറുത്തി സമാജങ്ങൾ ഉണ്ടാക്കുന്നതോടൊപ്പം ഓരോ പ്രത്യേക വിഷയം കൈകാര്യം ചെയ്യുന്ന അധ്യാപകർ അവരുടേതായ സമാജങ്ങൾ ഉണ്ടാക്കുന്ന രീതിയും വികസിതരാജ്യങ്ങളിൽ സാധാരണമാണ്. ഉദാഹരണമായി ബ്രിട്ടനിലെ ഗണിതശാസ്ത്രാധ്യാപകരുടെ സമാജം ഗവേഷണം ചെയ്തു പ്രസിദ്ധപ്പെടുത്തിയിട്ടുള്ള ലഘുലേഖകൾ ആ വിഷയത്തിലെ പാഠ്യപദ്ധതിയേയും ബോധനരീതിയേയും സാരമായി സ്വാധീനിച്ചിട്ടുണ്ട്. ഇതേ രീതിയിൽ പ്രത്യേക വിഷയങ്ങൾ കൈകാര്യം ചെയ്യുന്ന അധ്യാപകരുടെ സമാജങ്ങളെപ്പറ്റി കോഠാരി കമ്മീഷൻ (1964) പ്രാധാന്യം കൊടുത്തുകൊണ്ട് റിപ്പോർട്ടു ചെയ്തിട്ടുണ്ട്.

ഇന്ത്യയിൽ വിദ്യാലയാധികൃതരുടെ നിർദ്ദേശാനുസരണമാണ് അധ്യാപകസമാജങ്ങൾ പ്രവർത്തിക്കാറുള്ളത്. അതും പ്രധാനമായി പ്രാഥമികവിദ്യാലയങ്ങളിൽ മാത്രം. കേരളത്തിലെ പ്രാഥമികവിദ്യാലയങ്ങളിലെ ഓരോ അസിസ്റ്റന്റ് എഡ്യൂക്കേഷണൽ ആഫീസറുടെയും കീഴിലുള്ള അധ്യാപകർ മാസത്തിലൊരിക്കൽ ഒന്നിച്ചുകൂടി മാതൃകാക്ലാസ്സുകൾ നിരീക്ഷിക്കുക, ചർച്ചയിൽ പങ്കെടുക്കുക തുടങ്ങിയ കാര്യങ്ങളിൽ ഏർപ്പെടുന്ന പതിവുണ്ടായിരുന്നു. പിന്നീട് അതിന്റെ സ്ഥാനത്ത് മറ്റൊരു പരിപാടി പരീക്ഷിക്കപ്പെട്ടു. സ്കൂൾ കോംപ്ലക്സ് എന്നായിരുന്നു ഈ പുതിയ സമാജത്തിന്റെ പേര്. ഒരു പ്രത്യേക പ്രദേശത്തെ ഹൈസ്കൂൾ അല്ലെങ്കിൽ ട്രെയിനിങ് സ്കൂൾ കേന്ദ്രമാക്കി അതതു പ്രദേശത്തെ പ്രാഥമിക വിദ്യാലയങ്ങളുടെ കോംപ്ലക്സ് രൂപവത്കരിച്ച് പ്രവർത്തിക്കുന്നു. നൂതനങ്ങളായ വിദ്യാഭ്യാസ പ്രവണതകളുമായി അധ്യാപകരെ പരിചയപ്പെടുത്തുക, അവരുടെ പ്രശ്നങ്ങൾ ക്ലാസ്സുകളിലൂടെയും ചർച്ചകളിലൂടെയും മറ്റും പരിഹരിക്കുക തുടങ്ങിയ പ്രവർത്തനങ്ങൾ ഇതിലൂടെ നടത്താം. ഹൈസ്കൂളുകളിലെ അധ്യാപകരുടെ സേവനവും പരീക്ഷണശാലകളുടെ ഉപയോഗവും പ്രാഥമികവിദ്യാലയങ്ങൾക്ക് ലഭ്യമാക്കാം എന്നത് ഈ പദ്ധതിയുടെ ഒരു മേന്മയാണ്.

കോംപ്ലക്സുകൾ നടപ്പിൽ വന്നത് കോഠാരി കമ്മിഷൻ റിപ്പോർട്ടിന്റെ ഫലമായിട്ടാണെങ്കിലും പ്രതീക്ഷക്കനുസൃതമായി അവ പ്രവർത്തിച്ചില്ല. അധ്യാപകർ മുൻകൈയെടുത്തു പ്രവർത്തിക്കുന്നതിന് പകരം അധികൃതനിർദ്ദേശമായിരുന്നു അവയ്ക്ക് പിന്നിലെ പ്രചോദനമെന്നതാകാം കാരണം. 1970-നോടനുബന്ധിച്ച് കേരളത്തിന്റെ വിവിധ ഭാഗങ്ങളിൽ (ഉദാ. തൃശൂർ, കോഴിക്കോട്) അക്കാദമിക് കൌൺസിലുകൾ എന്ന പേരിൽ അധ്യാപകസമാജങ്ങൾ രൂപവത്കരിക്കുവാൻ ശ്രമങ്ങൾ നടന്നു.

എല്ലാ നിലവാരത്തിലുമുള്ള അധ്യാപകർ, കഴിയുമെങ്കിൽ പ്രത്യേക വിഷയങ്ങളുടെ അടിസ്ഥാനത്തിൽ, സമാജങ്ങൾ സ്വയം രൂപവത്കരിക്കുകയും അക്കാദമീയമായ കാര്യങ്ങളെ മുൻനിർത്തി പ്രവർത്തിക്കുകയും ചെയ്യുന്നത് വിദ്യാഭ്യാസ പുരോഗതിക്ക് അത്യന്താപേക്ഷിതമാണ്. 


</doc>
<doc id="151688" url="https://ml.wikipedia.org/wiki?curid=151688" title="തൃക്കലഞ്ഞൂർ മഹാദേവക്ഷേത്രം">
തൃക്കലഞ്ഞൂർ മഹാദേവക്ഷേത്രം

തൃക്കലഞ്ഞൂർ മഹാദേവക്ഷേത്രം പത്തനംതിട്ട ജില്ലയിലെ പ്രശസ്തമായ ശബരിമലയിൽ നിന്നു് ഏതാണ്ടു് 80 കിലോമീറ്ററോളം അകലെ, തെക്കുപടിഞ്ഞാറുമാറി പുനലൂർ - മൂവാറ്റുപുഴ സംസ്ഥാന പാതയിലാണു് സ്ഥിതി ചെയ്യുന്നതു്.
തൃക്കലഞ്ഞൂർ മഹാദേവക്ഷേത്രത്തിലെ ഉത്സവം മീനമാസം (മാർച്ച് / ഏപ്രിൽ) തുടങ്ങി തിരുവാതിര ആറാട്ടിനു തീരും. ഉത്സവം 8 ദിവസം വരെ ഉണ്ടാകും.
തൃക്കലഞ്ഞൂർ മഹാദേവക്ഷേത്രം ഉത്സവത്തിലെ കെട്ടുകാഴ്ചയിലെ ചില ചിത്രങ്ങൾ 


</doc>
<doc id="151691" url="https://ml.wikipedia.org/wiki?curid=151691" title="കേരള പഞ്ചായത്ത് കെട്ടിട നിർമ്മാണ ചട്ടങ്ങൾ 2011">
കേരള പഞ്ചായത്ത് കെട്ടിട നിർമ്മാണ ചട്ടങ്ങൾ 2011

കേരള സംസ്ഥാനത്തിലെ ഗ്രാമപഞ്ചായത്ത്‌ പ്രദേശങ്ങൾക്ക് ബാധകമായ, 2011 ഫെബ്രുവരി 11നു പ്രാബല്യത്തിൽ വന്ന, പുതിയ കെട്ടിട നിർമ്മാണ ചട്ടങ്ങൾ ജീ.ഒ. (എം.എസ്.) 41 / എൽ.എസ്.ജി.ഡി/2011 ആയി കേരള സർക്കാർ പുറപ്പെടുവിച്ചിരിക്കുന്നു. കേരള പഞ്ചായത്ത് കെട്ടിട നിർമ്മാണ ചട്ടങ്ങൾ 2011 എന്നാണു ഇത് അറിയപ്പെടുക. 1999 ലെ മുനിസിപ്പൽ കെട്ടിട നിർമ്മാണ ചട്ടങ്ങൾ ആയിരുന്നു മുൻപ് പഞ്ചായത്തുകൾക്കും ബാധകം. ഗ്രാമീണ മേഖലയിൽ ആസൂത്രിതമായ വികസനം സാധ്യമാവുക എന്നതും , താമസക്കാർക്കും പൊതുജനങ്ങൾക്കും സുരക്ഷ ഉറപ്പു വരുത്തുക എന്നതുമാണ്‌, 152 വകുപ്പുകളും അവയുടെ ഉപവകുപ്പുകളും അടങ്ങിയ ഈ പുതിയ ചട്ടങ്ങളുടെ ലക്ഷ്യം. സ്ഥലപരമായ ആസൂത്രണത്തേക്കാൾ പൊതുജനങ്ങളുടെ സൗകര്യത്തിനും സുരക്ഷയ്ക്കുമാണ് ഊന്നൽ. ചെറിയ വാസഗൃഹ നിർമ്മാണവുമായി ബന്ധപ്പെട്ടു നൽകിയിട്ടുള്ള ഇളവുകളാണ് പ്രധാന സവിശേഷത. നഗരവൽക്കരണ സാധ്യതയുടെ പ്രാധാന്യം, നഗരാസൂത്രണ നടപടികളുടെ ആവശ്യകത തുടങ്ങിയവ അടിസ്ഥാനമാക്കി കേരളത്തിലെ 978 പഞ്ചായത്തുകളെ, കാറ്റഗറി 1, കാറ്റഗറി 2 എന്ന് രണ്ടിനങ്ങളായി തിരിച്ചിട്ടുണ്ട്. 
2011 ഫെബ്രുവരി 26 ലെ ജീ.ഒ. (എം.എസ്.)64 /എൽ.എസ്.ജി.ഡി/2011 /തൽ സ്വഭാവ ഉത്തരവിലെ ചട്ടങ്ങൾ പ്രകാരം, ഗ്രാമപഞ്ചായത്തുകളെ രണ്ട് കാറ്റഗരികളായി തരംതിരിച്ചിട്ടുണ്ട്. 2007 നു മുമ്പേ തന്നെ കെട്ടിട നിർമ്മാണ ചട്ടം ബാധകമായിരുന്ന പഞ്ചായത്തുകളാണ് കാറ്റഗറി ഒന്നിൽ പെടുക. സംസ്ഥാനത്ത് ആകെ 179 ഗ്രാമപഞ്ചായത്തുകളാണ് ഈ വിഭാഗത്തിൽ ഉള്ളത്. അവശേഷിക്കുന്ന 799 പഞ്ചായത്തുകൾ കാറ്റഗറി രണ്ടിലാണ്.
ചിറയൻകീഴ്‌, കടയ്ക്കാവൂർ, വക്കം, അതിയന്നൂർ, മംഗലാപുരം, ചെങ്കൽ, കാഞ്ഞിരംകുളം, കോട്ടുകാൽ, കാട്ടാക്കട, അരുവിക്കര, കരകുളം, മലയൻകീഴ്‌, വെമ്പായം, മാണിക്കൽ, അണ്ടുർക്കോണം, ബാലരാമപുരം, കല്ലിയൂർ, പള്ളിച്ചൽ, പോത്തൻകോട്, വെങ്ങാനൂർ, വിളപ്പിൽ, വിളവുർക്കൽ.
പത്തനാപുരം, കൊട്ടാരക്കര, കൊറ്റംകര, ഇളംപള്ളൂർ.
പന്തളം,കോഴഞ്ചേരി, മല്ലപ്പള്ളി ,അയിരൂർ.
അമ്പലപ്പുഴ നോർത്ത് , അമ്പലപ്പുഴ സൗത്ത്.
ആർപ്പൂക്കര, അതിരമ്പുഴ, ചിറക്കടവ്, കാഞ്ഞിരപ്പള്ളി, മണർകാട്, മാഞ്ഞൂർ, പുതുപ്പള്ളി, തലയോലപ്പറമ്പ്, വിജയപുരം, അയ്മനം, മുളക്കുളം, തിരുവാർപ്പ്, തൃക്കൊടിത്താനം വാഴപ്പള്ളി, വെള്ളൂർ.

മൂന്നാർ, കട്ടപ്പന, വാഴത്തോപ്പ്, മരിയാപുരം.
ഇളങ്കുന്നപ്പുഴ, ഞാറയ്കൽ , നായരമ്പലം, ചെല്ലാനം, കുമ്പളങ്ങി, പിറവം, കൂത്താട്ടുകുളം, ചൂർണിക്കര, ചേരാനല്ലൂർ, ഇടത്തല, കുമ്പളം, വരാപ്പുഴ, മുളവുകാട്, കടമക്കുടി.

നടത്തറ, പാവറട്ടി, കാട്ടാകാമ്പൽ.
അകത്തേത്തറ, ആലത്തൂർ, കൊടുവായൂർ, കൊല്ലങ്കോട്, ലക്കിടി-പേരൂർ, മണ്ണാർക്കാട്, പറളി, പട്ടാമ്പി, പുതുനഗരം, വടക്കഞ്ചേരി, വടവന്നൂർ, തെങ്കര, പുതുപരിയാരം.
അരിക്കോട്, ചെറുകാവ്, ചീക്കോട് , ചേലേമ്പ്ര, ഇടപ്പാൾ, കൊണ്ടോട്ടി, കുഴിമണ്ണ, മുതുവല്ലുർ, നെടിയിരുപ്പ്, പെരുവള്ളൂർ, പള്ളിക്കൽ, പുളിക്കൽ, തേഞ്ഞിപ്പാലം, വാഴക്കാട്, വാഴയൂർ.
അത്തോളി, അഴിയൂർ, ബാലുശ്ശേരി, ചാത്തമംഗലം, ചേളന്നൂർ, ചേമഞ്ചേരി, ചേന്കോട്ട് കാവ്, ചോറോട്, ഇടശ്ശേരി, ഏറാമല, ഫറോക്ക്, കക്കോടി, കാക്കൂർ, കാരശ്ശേരി, കടലുണ്ടി, കിഴക്കോത്ത്, കൊടിയത്തൂർ, കൊടുവള്ളി, കോട്ടൂർ, കുന്നമംഗലം, കുന്നുമ്മൽ, കുറുവട്ടുർ, കുറ്റിയാടി, മടവൂർ, മാവൂർ, മേപ്പയ്യൂർ, മൂടാടി, മുക്കം, നടുവണ്ണൂർ, നന്മണ്ട, നരിക്കുനി , ഒളവണ്ണ, നാദാപുരം, പനങ്ങാട്, പയ്യോളി, പേരാമ്പ്ര, പെരുവയൽ, രാമനാട്ടുകര, തലക്കുളത്തൂർ, താമരശ്ശേരി, തിക്കോടി, തിരുവള്ളൂർ, തിരുവമ്പാടി, ഉള്ള്യേരി, ഉണ്ണികുളം, വില്ല്യാപ്പള്ളി , കോടഞ്ചേരി, പെരുമണ്ണ, കട്ടിപ്പാറ.
മാനന്തവാടി, പനമരം, പുൽപ്പള്ളി, പൂതാടി, മീനങ്ങാടി, സുൽത്താൻബത്തേരി, വൈത്തിരി, മേപ്പാടി, മൂപ്പെനാട്.
അഴിക്കോട്, ചിറക്കൽ, ന്യൂമാഹി, പള്ളിക്കുന്ന്, പുഴാതി, എളയാവൂർ, വളപട്ടണം, പാപ്പിനിശ്ശേരി, കീഴൂർ-ചാവശ്ശേരി, രാമന്തളി, ചെറുകുന്ന്, കല്ല്യാശ്ശേരി, കണ്ണപുരം, മാട്ടുൽ, പേരാവൂർ, ചൊക്ലി.
തൃക്കരിപ്പൂർ , അജാനൂർ , പള്ളിക്കര, പുല്ലൂർ-പെരിയ, ഉദുമ, ചെങ്കള, മൊഗ്രാൽ-പുത്തൂർ .
കാറ്റഗറി ഒന്നിൽ പെടാത്ത മറ്റ് 799 ഗ്രാമ പഞ്ചായത്തുകളും കാറ്റഗറി രണ്ടിൽ പെടും. അവയുടെ ലിസ്റ്റ്, ഉത്തരവിൽ കൊടുത്തിട്ടില്ല. 
രണ്ടാം ഇനത്തിൽപ്പെട്ട പഞ്ചായത്തുകളിൽ, 300 ച.മീറ്റർ വിസ്തൃതി വരെ ഉള്ള ഒരു കുടുംബത്തിനു താമസിക്കുവാനുള്ള ഗൃഹ നിർമ്മാണത്തിന് കെട്ടിട നിർമ്മാണ പെർമിറ്റ്‌ ആവശ്യമില്ല. മാത്രമല്ല, താഴെ പറയുന്ന വിഭാഗത്തിൽപ്പെടുന്ന നിർമ്മാണത്തിനും ഈ രണ്ടാം ഇനം പഞ്ചായത്തുകളിൽ പെർമിറ്റ്‌ ആവശ്യമില്ല. 300 ച.മീറ്റർ വരെ വിസ്തീർണ്ണ്ണമുള്ള, രണ്ടു നിലകളിൽ കൂടാതെ ഉള്ള എല്ലാ വാസ ഗൃഹങ്ങൾക്കും, അവ ഒന്നോ അതിലധികമോ ഉള്ള കുടുംബങ്ങൾക്ക് വേണ്ടിയുള്ള ഫ്ലാറ്റോ, അപാർട്ട്മെന്റുകൾ ആണെങ്കിൽ കൂടി കെട്ടിട നിർമ്മാണ പെർമിറ്റ്‌ ആവശ്യമില്ല . ഇതിനു പുറമേ, 150 ച. മീറ്ററിൽ കൂടാതെ വിസ്തീർണവും രണ്ടു നിലകളിൽ കൂടാതെയുമുള്ള ലോഡ്ജുകൾ, സെമിനാരികൾ, കോൺവെന്റുകൾ, അനാഥാലയങ്ങൾ, ടൂറിസ്റ്റ് ഹോമുകൾ റിസോർട്ടുകൾ, ഹോസ്റ്റലുകൾ, ഹോട്ടലുകൾ, അങ്ങനവാടികൾ, ഡേ കെയർ സെന്ററുകൾ, കുട്ടികളുടെ നർസറി, വായനശാല, ഗ്രന്ഥശാല, വിദ്യാഭ്യാസ ആവശ്യങ്ങൾ എന്നിവയ്ക്കും പെർമിറ്റ്‌ ആവശ്യമില്ല. 150 ച.മീറ്റർ വരെ വിസ്തീർണ്ണ്ണവും രണ്ടു നിലകളിൽ കൂടാതെയുമുള്ള പീടികമുറികൾ, ഷോപ്പുകൾ, ബാങ്ക്, ക്ലിനിക്ക്, ലാബോററ്ററി, തയ്യൽക്കട, വീഡിയോ ഷോപ്പ്, ബ്യൂട്ടി പാർലർ, ബാർബർ ഷോപ്പ്, റെസ്ടോറന്റ്, ഓഫിസ് കെട്ടിടങ്ങൾ, ഗോഡോവണുകൾ എന്നിവയും ഒഴിവാക്കിയിട്ടുണ്ട്. 150 ച. മീറ്റർ വരെ വിസ്തീർണ്ണ്ണം ഉള്ള കോഴി വളർത്തൽ കേന്ദ്രം, തൊഴുത്ത്, പരമ്പരാഗത കയർ നിർമ്മാണം, കൈത്തറി നിർമ്മാണം, കശുവണ്ടി യുണിറ്റ് എന്നിവയും ഒഴിവാക്കിയതിൽപ്പെടുന്നു. മേൽപ്പറഞ്ഞ വിസ്തീർണ്ണ്ണം തിട്ടപ്പെടുത്തുന്നത്, പ്രസ്തുത പ്ലോട്ടിൽ നിലവിലുള്ളതും, പുതിയതായി നിർമ്മിക്കാൻ ഉദ്ദേശിക്കുന്ന കെട്ടിടങ്ങളുടെ എല്ലാ നിലകളിലും കൂടിയുള്ള ആകെ വിസ്തീർണ്ണ്ണത്തിന്റെ അടിസ്ഥാനത്തിലായിരിക്കും. ഇപ്രകാരം പെർമിറ്റ്‌ വേണ്ടാത്ത ഏത് കെട്ടിടങ്ങളുടെയും പണി ആരംഭിക്കുന്നതിനു 10 ദിവസം മുൻപായി, നിർമ്മിക്കാൻ ഉദ്ദേശിക്കുന്ന കെട്ടിടത്തിന്റെ തരം, വിസ്തീർണ്ണ്ണം, ഉപയോഗ ഉദ്ദേശം തുടങ്ങിയ വിശദ വിവരങ്ങൾ ഉൾപ്പെടുത്തിക്കൊണ്ട് ചട്ടത്തിന്റെ അനുബദ്ധം 2 എ യിൽ കൊടുത്തിട്ടുള്ള മാതൃക ഫോമിൽ അപേക്ഷ തയ്യാറാക്കി ഗ്രാമപഞ്ചായത്ത്‌ സെക്രട്ടറിക്ക് നൽകേണ്ടതാണ്. അത് ലഭിച്ചാൽ എന്തെങ്കിലും തടസ്സ വാദങ്ങൾ ഉണ്ടെങ്കിൽ 10 ദിവസത്തിനുള്ളിൽ ഗ്രാമപഞ്ചായത്ത്‌ സെക്രട്ടറി അപേക്ഷകനെ അറിയിക്കേണ്ടതാണ് (ചട്ടം 133).

രണ്ടാം കാറ്റഗറിയിൽപ്പെട്ട, മേൽ വിവരിച്ചതായ കെട്ടിടങ്ങളുടെ നിർമ്മാണത്തിന് ഗ്രാമ പഞ്ചായത്ത് സെക്രട്ടറിയുടെ പെർമിറ്റ്‌ വാങ്ങേണ്ടതില്ലെങ്കിലും, താഴെ പറയുന്ന ചട്ടം 26 ലെ പ്രധാന വ്യവസ്ഥകൾ പാലിക്കാതെ പ്രസ്തുത നിർമ്മാണം നടത്തുന്നത് ക്രമവിരുദ്ധമാണ്. ദേശീയ പാത, സംസ്ഥാന പാത, ജില്ലാ റോഡ്‌, പഞ്ചായത്ത്‌ റോഡ്‌ എന്നിവയുടെ അതിർത്തിയും ഉദ്ദേശിക്കുന്ന പുതിയ നിർമ്മാണവും തമ്മിൽ കുറഞ്ഞത്‌ 3 മീറ്റർ അകലം ഉണ്ടായിരിക്കണം. മുറ്റങ്ങൾക്ക് കുറഞ്ഞത്‌, 90 സെന്റി മീറ്ററിൽ കുറയാത്ത വീതിയുണ്ടായിരിയ്ക്കണം. എന്നാൽ മുറ്റത്തിന്റെ അതിരു പൊതുവഴി അല്ലെങ്കിൽ അത് 60 സെന്റി മീറ്റർ ആയാലും മതി. മാത്രമല്ല, മറ്റൊരാളുടെ വസ്തുവാണ് അതിരെങ്കിൽ പ്രസ്തുത സ്ഥലത്തിന്റെ ഉടമയുടെ രേഖാമൂലമുള്ള സമ്മതമുണ്ടെങ്കിൽ അതിരിൽ ചേർത്തും കെട്ടിടം പണിയാവുന്നതാണ്. ഇപ്രകാരം പണിയുമ്പോൾ മുറ്റം 90 സെന്റി മീറ്ററിലും കുറവാണെങ്കിൽ ജനലോ വാതിലോ ആ വശത്ത്‌ ഉണ്ടാവരുത്. വേണമെങ്കിൽ 2.20 മീറ്റർ ഉയരത്തിൽ വെന്റിലേറ്റർ ആകാവുന്നതാണ്. അതിർത്തിയ്ക്ക് വെളിയിലേക്ക് യാതൊന്നും തള്ളി നിൽക്കാനും പാടില്ല. പ്രതിരോധ വകുപ്പ് സ്ഥാപനങ്ങൾ , റെയിൽവേ അതിർത്തി, സെക്യൂരിറ്റി സോൺ മുതലാവയോടു ചേർന്നുള്ള നിർമ്മാണത്തിന് നിയമാനുസരണം ബന്ധപ്പെട്ട അധികാരികളിൽ നിന്നും സമ്മത പത്രം വാങ്ങുകയും വേണം (ചട്ടം 133 -3). ഇവ കൂടാതെ കവറേജു, ഫ്ലോർ ഏരിയ റേഷ്യോ, പാർക്കിംഗ് സ്ഥലം എന്നിവയിലും, കാറ്റഗറി 2ൽ പെട്ട ഗ്രാമ പഞ്ചായത്തുകൾക്ക് ഇളവ്‌ നൽകിയിട്ടുണ്ട് (ചട്ടം: 35 ). ശേഷിക്കുന്ന എല്ലാ നിർമ്മാണങ്ങൾക്കും, കാറ്റഗറി ഭേദം ഇല്ലാതെ എല്ലാ ഗ്രാമ പഞ്ചായത്തുകൾക്കും ഏകീകൃത നിബന്ധനകളാണ് ചട്ടത്തിൽ ഉൾപ്പെടുത്തിയിട്ടുളത് . .



</doc>
<doc id="151696" url="https://ml.wikipedia.org/wiki?curid=151696" title="അധ്യാപനരീതികൾ">
അധ്യാപനരീതികൾ

ഒരു കാലത്ത് പഠനമെന്നത് വെറും ഹൃദിസ്ഥീകരണമായിരുന്നു. അതായത്, അധ്യാപകൻ നിർദിഷ്ടവിഷയങ്ങൾ പഠിപ്പിക്കുകയും കുട്ടികൾ പഠിക്കുകയും, പഠിച്ചതിനെ അധ്യാപകൻ പരിശോധിക്കുകയും ചെയ്യുക മാത്രം. പുതിയ കാഴ്ചപ്പാട് അനുസരിച്ച്, അനുഭവങ്ങളിൽകൂടി പെരുമാറ്റത്തിന് ഉണ്ടാകുന്ന പരിവർത്തനമാണ് പഠനം. പഠനവസ്തുവും പഠനക്രിയകളും തിരഞ്ഞെടുത്ത് സംഘടിപ്പിച്ച് കുട്ടികളെ അവയുമായി പ്രതിപ്രവർത്തിപ്പിച്ച് അവരിൽ പെരുമാറ്റ പരിവർത്തനങ്ങൾ വരുത്തുന്നു. ഈ പ്രതിപ്രവർത്തനത്തെ അനുഭവം (experience) എന്നു പറയാം. സമൂഹം അംഗീകരിക്കുന്ന രീതിയിലുള്ള പെരുമാറ്റ പ്രരൂപങ്ങൾ വികസിപ്പിക്കുന്നതിനുവേണ്ടി കുട്ടികളെ സഹായിക്കുക എന്നതാണ് അധ്യാപകധർമം. ഈ ലക്ഷ്യപ്രാപ്തിക്കായി അധ്യാപകൻ നൽകുന്ന മാർഗ നിർദ്ദേശങ്ങളാണ് അധ്യാപനത്തിന്റെ ഉള്ളടക്കം. ഈ ഉള്ളടക്കത്തെ കുട്ടികൾക്ക് നൽകുന്നതിനുള്ള ഉത്തമമാർഗങ്ങളാണ് അധ്യാപനരീതികൾ.
അധ്യാപനം ഒരു കലയായും ശാസ്ത്രമായും വളർച്ച പ്രാപിച്ചെങ്കിലും അതിന് ഗണ്യമായ വികാസമുണ്ടായത് 20-ആം നൂറ്റാണ്ടിൽ ആണ്. ഈ നൂറ്റണ്ടിന്റെ പൂർവാർധത്തിൽ ഹെർബാർട്ടിയൻ രീതിക്ക് പ്രചാരം സിദ്ധിച്ചു. അതിനുശേഷം ഡാൾട്ടൻ പദ്ധതി, പ്രശ്നരീതി, പ്രായോജനാരീതി (project method), സഹകൃതകഥനം (socialised recitation), പര്യവേക്ഷിതപഠനം (supervised study), ഏകകരീതി (unit method), ക്രിയാപ്രധാനരീതി (activity method) എന്നിവയും പ്രചാരത്തിൽ വന്നു. ഈ ശ.-ത്തിന്റെ ഉത്തരാർധത്തിൽ വിദ്യാഭ്യാസപ്രവർത്തകരുടെ താത്പര്യം അധ്യാപനരീതിയിൽനിന്നും പാഠ്യക്രമത്തി(curriculum) ലേക്ക് മാറി. അതായത് എങ്ങനെ പഠിപ്പിക്കണമെന്നതിനേക്കാൾ കൂടുതൽ പരിഗണന എന്തു പഠിപ്പിക്കണം എന്നതിന് നൽകാൻ തുടങ്ങി. വ്യവഹാര മനഃശാസ്ത്രത്തിന്റെ (behaviourism) സ്വാധീനതമൂലം ഉദ്ദേശ്യാധിഷ്ഠിതാബോധനം, ക്രമബദ്ധ-അധ്യാപനം (programmed instruction) തുടങ്ങി മനഃശാസ്ത്രധിഷ്ഠിതമായ രീതികൾ ആവിഷ്കരിക്കപ്പെട്ടു. അധ്യാപനരീതികളുടെ വിപ്ളവകരമായ പരിവർത്തനത്തിന്റെ മുന്നോടിയായി ഇവയെ കണക്കാക്കാം. പ്രധാനപ്പെട്ട ചില അധ്യാപനരീതികൾ താഴെ ചേർക്കുന്നു.

ആദികാലം മുതൽ നിലവിലുള്ളതും കുടിപ്പള്ളിക്കൂടം മുതൽ സർവകലാശാല വരെ പ്രയോഗത്തിലിരിക്കുന്നതുമായ ബോധനരീതിയാണിത്. ഇതിൽ ഭാഷണരീതിയും (telling) പ്രസംഗരീതിയും (lecture) ഉൾപ്പെടുന്നു. അറിവുള്ളവർ അറിവില്ലാത്തവർക്ക് "പറഞ്ഞു കൊടുക്കുക" എന്നതാണ് ഈ രീതിയുടെ അടിസ്ഥാന തത്ത്വം. കുടിപ്പള്ളിക്കൂടത്തിൽ ആശാൻ ചൊല്ലിക്കൊടുക്കുന്നത് കുട്ടികൾ ഏറ്റുചൊല്ലുന്നു. പാഠഭാഗങ്ങൾ വിശദീകരിച്ച് പറഞ്ഞുകൊടുക്കുകയാണ് സ്കൂളിലെ മുഖ്യപ്രബോധനരീതി. ഉയർന്ന ക്ലാസ്സുകളിൽ പ്രത്യേകിച്ച് കുട്ടികളുടെ എണ്ണം അധികമായതിനാൽ തുടർച്ചയായുള്ള ഭാഷണമാണ് സർവസാധാരണമായിട്ടുള്ളത്. ഇതിനെ പ്രസംഗരീതിയെന്നോ പ്രഭാഷണരീതിയെന്നോ പറയാം.

കുട്ടികളും അധ്യാപകരും തമ്മിൽ അഭിമുഖമായുള്ള പ്രവർത്തനംമൂലം കുട്ടികളുടെ ആവശ്യാനുസരണം പാഠം കൈകാര്യം ചെയ്യുവാൻ കഴിയുമെന്നതാണ് ഭാഷണരീതിയുടെ മേന്മ. തന്നെയുമല്ല അനേകം കുട്ടികളെ ഒരു സമയത്ത് ഒരധ്യാപകൻ പഠിപ്പിക്കേണ്ടിവരുമ്പോൾ ഇത്രത്തോളം സൌകര്യമുള്ള മറ്റൊരു രീതിയില്ല. ഉയർന്ന ക്ലാസ്സുകളിൽ പ്രസംഗരീതിക്ക് ഗണനീയമായ സ്ഥാനമുണ്ട്. പാഠങ്ങളെക്കുറിച്ച് വിദ്യാർഥികൾക്ക് ബോധമുണ്ടായിരിക്കുക, പ്രസംഗപാഠത്തിനുവേണ്ടി അവർ മുൻകൂട്ടി തയ്യാറെടുക്കുക, പ്രസംഗാവസാനം സംശയങ്ങൾ ചോദിക്കുകയും ചർച്ചകൾ നടത്തുകയും ചെയ്യുക, പാഠ്യവിഷയത്തെ സംബന്ധിച്ച് പൂരകപഠനം നടത്തുക എന്നിവയിൽ ശ്രദ്ധപതിപ്പിക്കുവാൻ കഴിഞ്ഞാൽ പ്രഭാഷണരീതി വളരെ ഉപയോഗപ്രദമായിരിക്കും.

എന്നാൽ പ്രസംഗരീതി വിദ്യാർഥികളിൽ വിരസത ഉണ്ടാക്കുന്നതായി കാണുന്നു. കൂടാതെ വ്യക്തിപരമായ ശ്രദ്ധ ഒരോ വിദ്യാർഥിക്കും ലഭിക്കുന്നുമില്ല. ഇതിനൊരു പരിഹാരമായി കോളജുകളിൽ "ട്യൂട്ടോറിയൽ സമ്പ്രദായം' ഏർപ്പെടുത്തിയിട്ടുള്ളത് ഒരളവിൽ പ്രയോജനകരമാണ്.

ഭാഷണരീതിയുടെ ന്യൂനതകൾ പരിഹരിക്കുന്നതിനും പഠനത്തെ കൂടുതൽ ഫലപ്രദമാക്കുന്നതിനും ചോദ്യോത്തര രീതി പ്രയോജനപ്രദമാണ്. ചോദ്യങ്ങൾ ബോധനപരവും ശോധനപരവുമാകാം. ബോധനത്തിനുവേണ്ടിയുള്ള പ്രാരംഭപ്രശ്നങ്ങൾ പാഠാരംഭത്തിലും വികസന പ്രശ്നങ്ങൾ പാഠവികസനഘട്ടത്തിലും അവതരിപ്പിക്കുന്നു. കുട്ടികളുടെ മുൻ അറിവ് പരിശോധിക്കയെന്നതാണ് പ്രാരംഭപ്രശ്നങ്ങളുടെ ഉദ്ദേശ്യം. പാഠാവതരണഘട്ടത്തിൽ ചിന്തോദ്ദീപകങ്ങളായ ചോദ്യങ്ങളിൽകൂടി ഉത്തമങ്ങളായ പഠനാനുഭവങ്ങൾ നല്കുന്നു. കുട്ടികൾ ഊർജ്ജിതമായി ചിന്തിക്കുന്നതിന് ഇത്തരം ചോദ്യങ്ങൾ കൂടിയേ തീരു. പാഠാവസാനത്തിൽ കുട്ടികൾ എത്രമാത്രം ഗ്രഹിച്ചു എന്നളക്കുന്നതിന് ഉതകുന്നതരം ചോദ്യങ്ങൾ ചോദിക്കുന്നു. ചോദ്യങ്ങൾ എപ്പോൾ, എങ്ങനെ ഏതുവിധത്തിൽ ആരോടു ചോദിക്കണം ഉത്തരങ്ങൾ എങ്ങനെ കൈകാര്യം ചെയ്യണം ഇത്യാദി കാര്യങ്ങളെപ്പറ്റിയുള്ള വിദഗ്ദ്ധപരിജ്ഞാനം അധ്യാപനത്തെ കൂടുതൽ ഫലപ്രദമാക്കുന്നു. സോക്രട്ടിക് രീതി ഇതിന്റെ പ്രാകൃത രൂപമാണ്.

സോക്രട്ടീസിന്റെ അഭിപ്രായത്തിൽ കേവലജ്ജാനം മനുഷ്യന്റെ ഉള്ളിൽതന്നെ സ്ഥിതിചെയ്യുന്നു. എന്നാൽ ഓരോ പുനർജന്മത്തോടുംകൂടി അവ വിസ്മൃതമാകുന്നു. ബോധനത്തിൽകൂടിയല്ല നാം ജ്ഞാനം സമ്പാദിക്കുന്നത്. നേരത്തേതന്നെ അറിയാമായിരുന്നതും എന്നാൽ മറന്നുപോയതുമായ കാര്യങ്ങൾ പുനഃസ്മരിക്കുവാൻ സഹായിക്കുകയാണ് ബോധനത്തിന്റെ ഉദ്ദേശ്യം. ജനങ്ങളെ പ്രബുദ്ധരാക്കുന്നതിന് ഒന്നുംതന്നെ പറഞ്ഞുകൊടുക്കാതെ ചോദ്യങ്ങൾ ചോദിച്ച് അവരെക്കൊണ്ട് ചിന്തിപ്പിക്കുകയാണ് വേണ്ടത് എന്ന് സോക്രട്ടീസ് അഭിപ്രായപ്പെട്ടു. സംശയത്തിന് ഇടയില്ലാത്തതെന്നു കരുതപ്പെടുന്ന ഏതെങ്കിലും കാര്യത്തെപ്പറ്റി ഒരു ചെറിയ ചോദ്യം ചോദിച്ച് ഒരുവന്റെ അജ്ഞതയെക്കുറിച്ച് അവനെ ബോധവാനാക്കുക; അങ്ങനെ ആത്മാഭിമാനത്തിന് ആഘാതമേല്പിക്കുക; പിന്നീട് ചോദ്യങ്ങൾ ചോദിച്ചു ചിന്തിപ്പിച്ച് സത്യം കണ്ടെത്തുന്നതിന് അവനെ സഹായിക്കുക ഇതായിരുന്നു സോക്രട്ടിക് രീതി. അന്തർദൃഷ്ടിയിൽക്കൂടിയാണ് നാം കാര്യങ്ങൾ ഗ്രഹിക്കുന്നത്. അന്തഃസ്ഥിതാശയങ്ങളും പുനഃസ്മരണവുമാണ് പഠനത്തിന് അടിസ്ഥാനം. ബോധനമെന്നത് ഒരു സൂതികർമം ആകുന്നു. സ്വന്തം ധാരണകളെപ്പറ്റിയുള്ള ഉറച്ചവിശ്വാസത്തിന് ഏൽക്കുന്ന ആഘാതമാണ് ബുദ്ധിപരമായ ഈ സൂതികർമത്തിന് നാന്ദി കുറിക്കുന്നത് എന്നാണ് സോക്രട്ടീസിന്റെ സിദ്ധാന്തം.

വിദ്യാലയത്തെ ആരാമമായും വിദ്യാർഥികളെ അതിലെ ചെടികളായും അധ്യാപകനെ തോട്ടക്കാരനായും വിഭാവന ചെയ്തുകൊണ്ട് ഫ്രോബൽ സംവിധാനം ചെയ്ത ശിശുവിദ്യാലയമാണ് കിൻഡർഗാർട്ടൻ അഥവാ കുട്ടികളുടെ പൂന്തോട്ടം. തോട്ടത്തിലെ ചെടികളെപ്പോലെ നൈസർഗികമായും സ്വതന്ത്രമായും കുട്ടികൾ വളരണം. തോട്ടക്കാരനെപ്പോലെ അധ്യാപകൻ അതിനുള്ള സാഹചര്യം സൃഷ്ടിക്കണം. അധ്യയനം എന്നത് നൈസർഗികമായ വികസനമാണ്.

വിദ്യാഭ്യാസത്തിൽ കളിയുടേയും കളിയിൽക്കൂടിയുള്ള വിദ്യാഭ്യാസത്തിന്റേയും സൈദ്ധാന്തികവും പ്രായോഗികവുമായ സ്ഥാനം വ്യക്തമാക്കിയത് ഫ്രോബൽ ആണെന്നു പറയാം. അദ്ദേഹം തന്റെ അധ്യയനരീതിയെ സ്വതഃപ്രവൃത്തി (self activity) എന്ന പദത്തിൽ സംക്ഷേപിച്ചിരിക്കുന്നു. സ്വതഃപ്രവൃത്തി എന്നത് നൈസർഗികാവേശങ്ങളും അഭിലാഷങ്ങളും പ്രകടിപ്പിക്കുന്നതിന് പരപ്രേരണ കൂടാതെയുള്ള പ്രവർത്തനമാണ്. ആത്മസാക്ഷാത്കാരവും സമൂഹവത്കരണവും സ്വതഃപ്രവർത്തനത്തിൽകൂടിയാണ് സാധ്യമാവുക. പ്രകൃതിയുമായുള്ള സംസർഗത്തിൽകൂടിയാണ് വികസനം നടക്കുന്നത്. ബാല്യകാലത്തിൽ ഈ പ്രവണതകൾക്ക് കൈക്കൊള്ളാവുന്ന ഉചിതമായ രൂപം ഒന്നേയുള്ളു-കളി. അതിനാൽ കളിയിൽക്കൂടിയുള്ള പഠനത്തിനു ഫ്രോബൽ മുഖ്യസ്ഥാനം കല്പിച്ചു.

ക്രമീകൃതമായ കളികൾ, ഗാനങ്ങൾ, നൃത്തങ്ങൾ എന്നിവ വസ്തുമൂലകപാഠ(object lesson)ങ്ങളുമായി സമന്വയിപ്പിച്ച് കുട്ടികളുടെ സർഗശക്തിയെ വികസിപ്പിക്കത്തക്കവണ്ണമാണ് കിൻഡർ ഗാർട്ടനിലെ അധ്യയനം ആസൂത്രണം ചെയ്തിട്ടുള്ളത്. കുട്ടികളുടെ പൊതു താത്പര്യങ്ങളെ കണക്കിലെടുക്കുന്നതുമൂലം കിൻഡർഗാർട്ടനിൽ കുട്ടികൾ ദീർഘനേരം ഒരേ പ്രവൃത്തിയിലേർപ്പെടുവാൻ ആവശ്യപ്പെടുന്നില്ല. കളികൾ, അഭ്യാസങ്ങൾ, രസകരമായ പ്രവർത്തനങ്ങൾ എന്നിവയിൽക്കൂടി അവർക്ക് വേണ്ടുവോളം സോല്ലാസപ്രവർത്തന സൌകര്യങ്ങൾ നൽകുന്നു. പ്രവർത്തനാവസരങ്ങളിൽ ദാനങ്ങൾ (gifts), വ്യാപൃതികൾ (occupations) എന്നിവ സർഗാത്മകപ്രവണതകളെ പരിപോഷിപ്പിക്കുന്നു. കായികാഭ്യാസങ്ങൾ പേശിവികസനത്തെ സഹായിക്കുന്നു. അങ്ങനെ സർവതോമുഖമായ വികാസമാണ് കിൻഡർഗാർട്ടന്റെ ലക്ഷ്യം.

സ്വതന്ത്രവും വ്യക്തിഗതവുമായുള്ള സ്വാധ്യയനത്തിൽക്കൂടി മാത്രമേ വിദ്യാഭ്യാസം സാധ്യമാകൂ എന്നതാണ് മോണ്ടിസോറിയുടെ അടിസ്ഥാനസിദ്ധാന്തം. കുട്ടികളുടെ ആവശ്യങ്ങൾ കൂടി കണക്കിലെടുത്തുകൊണ്ട് സംവിധാനം ചെയ്യപ്പെട്ടിരിക്കുന്ന പ്രബോധനോപകരണങ്ങൾ (didactic apparatus) യഥേഷ്ടം കൈകാര്യം ചെയ്ത് സ്വാധ്യയനം നടത്തുന്നതിനുള്ള സാഹചര്യമാണ് മോണ്ടിസോറി സ്കൂളിൽ നല്കുന്നത്.

മോണ്ടിസോറിയുടെ പ്രശസ്തിക്കു മുഖ്യനിദാനം ബോധേന്ദ്രിയ പരിശീലന സിദ്ധാന്തമാണ്. ജഞാനസമ്പാദനത്തിന്റേയും സുഖജീവിതത്തിന്റേയും അടിസ്ഥാനം സംവേദനക്ഷമതയാണെന്നും അതിനാൽ ബോധേന്ദ്രിയങ്ങളെ ശരിയായി പരിശീലിപ്പിച്ച് അവയുടെ കൂർമതയും പ്രവർത്തനക്ഷമതയും വർധിപ്പിക്കേണ്ടതാണെന്നും മോണ്ടിസോറി ഊന്നിപ്പറഞ്ഞു. ഇതിനുവേണ്ടി പ്രത്യേകോപകരണങ്ങൾ അവർ നിർമിച്ചിട്ടുണ്ട്.

മോണ്ടിസോറി സ്കൂളിൽ ടൈംടേബിളില്ല, അധ്യാപകരില്ല, ബോധനമില്ല; കളിക്കുവാനുള്ള ചില ഉപകരണങ്ങൾ മാത്രമുണ്ട്. അവ സ്വയംശോധക(self-correcting)ങ്ങളായ പ്രബോധനോപകരണങ്ങളാണ്. കുട്ടികൾ അവകൊണ്ടു കളിക്കുന്നു. കളിയിൽക്കൂടി പഠനം നടക്കുന്നു. അധ്യാപികയുടെ സ്ഥാനത്ത് നിർദ്ദേശിക(directress)യാണ് ഉള്ളത്. അവർ കുട്ടികളുടെ പ്രവർത്തനങ്ങൾക്ക് മേൽനോട്ടം വഹിച്ചുകൊണ്ട് പിന്നണിയിൽ കഴിയുന്നു. കുട്ടികളെ സ്വതന്ത്രരായി വിട്ടാൽ അവർ തിരഞ്ഞെടുത്തേക്കാവുന്ന പ്രവർത്തനക്രമത്തെ അടിസ്ഥാനമാക്കി ഗ്രേഡുകൾ നിശ്ചയിക്കുന്നു. ഏതു ഗ്രേഡിലെ പ്രവർത്തനങ്ങളിലേർപ്പെടുന്നതിനും കുട്ടികൾക്ക് സ്വാതന്ത്യ്രമുണ്ട്.

മോണ്ടിസോറി സ്കൂളിൽ, വായിക്കുന്നതിന് മുമ്പാണ് എഴുതാൻ പഠിക്കുന്നത്. ചാലകവികാസം മാനസികവികാസത്തേക്കാൾ മുമ്പു നടക്കുന്നു എന്ന തത്ത്വമാണ് ഇതിന് ആധാരം. "ചാലകസ്മൃതി"(motor memory)യുടെ സഹായത്തോടെ എഴുത്തു പഠിപ്പിക്കുന്നതിനാൽ കണ്ണടച്ചുകൊണ്ട് എഴുതുന്നതിനുപോലും കുട്ടികൾക്കു കഴിയും. അക്ഷരങ്ങളുടെ രൂപം പഠിക്കുന്നതിനു മണൽക്കടലാസിൽ വെട്ടിവച്ചിട്ടുള്ള അക്ഷരമാതൃകകളുടെമേൽ കുട്ടികൾ വിരലോടിക്കുന്നു. കടലാസിന്റെ പരുപരുപ്പ്, വിരലോട്ടത്തെ നിയന്ത്രിക്കുന്നു. അക്ഷരരൂപം പഠിക്കുന്നതോടെ അതിന്റെ ശബ്ദം അവരെ പഠിപ്പിക്കുന്നു. വെട്ടിവച്ച അക്ഷരങ്ങൾ ചേർത്ത് വാക്കുകളുണ്ടാക്കുന്നു. ഈ പ്രാരംഭപരിശീലനങ്ങൾ ലഭിച്ച കുട്ടി അറിയാതെ തന്നെ എഴുതിത്തുടങ്ങും. അവനിൽ എഴുത്തു "പൊട്ടിപ്പുറപ്പെടുന്നു." അക്ഷരങ്ങൾ എഴുതാൻ പഠിച്ചു കഴിഞ്ഞാൽ വാക്കുകൾ എഴുതിയിട്ടുള്ള കാർഡുകൾ നൽകുന്നു. കുട്ടി അതിലെ അക്ഷരങ്ങൾ ഓരോന്നായി വായിക്കുന്നു. അവയെ ചേർത്ത് തുടർച്ചയായി വേഗത്തിൽ വായിക്കുവാൻ ആവശ്യപ്പെടുന്നതോടെ ഒറ്റതിരിഞ്ഞു നിൽക്കുന്ന അക്ഷരങ്ങളുടെ നിരർഥകശബ്ദങ്ങൾ കൂടിച്ചേർന്ന് സാർഥകമായ പദങ്ങളായിത്തീരുന്നകാര്യം അവന് അനുഭവപ്പെടുന്നു.

അർഥബോധത്തോടെ വായിക്കുവാൻ കുട്ടികളെ പഠിപ്പിക്കുന്നതിന് ആജ്ഞകൾ എഴുതിയിട്ടുള്ള കാർഡുകൾ നല്കുകയും ആജ്ഞാനുസരണമുള്ള കൃത്യം ചെയ്യുവാൻ ആവശ്യപ്പെടുകയും ചെയ്യുന്നു. വായന ആശയഗ്രഹണത്തിനുള്ളതാകയാൽ അത് മാനസിക പ്രവർത്തനമാകണം; വാച്യമായാൽ പോരാ.

കണക്ക് തുടങ്ങിയ വിഷയങ്ങൾക്കും കളിരീതിയിലുള്ള അധ്യയനമാർഗങ്ങൾ സംവിധാനം ചെയ്യപ്പെട്ടിട്ടുണ്ട്. ഉയർന്ന ക്ലാസ്സുകളിൽ വിവിധ വിഷയങ്ങൾ പഠിപ്പിക്കുന്നതിനുള്ള രീതികളും മോണ്ടിസോറി ആവിഷ്കരിച്ചു. എന്നാൽ അവ അധികം പ്രചരിച്ചു കാണുന്നില്ല. 2 മുതൽ 7 വരെ വയസ്സുള്ള കുട്ടികൾക്കായുള്ള വിദ്യാലയങ്ങളിലാണ് മോണ്ടിസോറിരീതിക്ക് കൂടുതലായി പ്രചാരമുള്ളത്.

മോണ്ടിസോറിയുടെ സിദ്ധാന്തങ്ങളിൽനിന്നും പ്രചോദനം നേടിയ ഹെലൻ പാർക്ക്ഹേസ്റ്റ് (Helon parkhurst) 1920-ൽ മാസച്യൂസെറ്റ്സിൽ ഡാൾട്ടൻ (ഉമഹീി) നഗരത്തിലെ ഹൈസ്കൂളിൽ നടപ്പാക്കിയ വ്യക്തികേന്ദ്രിതാധ്യാപനരീതിയാണ് "ഡാൾട്ടൻ പദ്ധതി" അഥവാ "ഡാൾട്ടൻ ലാബറട്ടറി പദ്ധതി".

ഇവിടെ ക്ലാസുകൾക്കുപകരം ഗ്രന്ഥങ്ങൾ, അധ്യയനോപകരണങ്ങൾ എന്നിവകൊണ്ട് സജ്ജീകൃതമായ ഓരോ പരീക്ഷണശാല, ഓരോ വിഷയത്തിനുമുണ്ട്. നിശ്ചിത സമയങ്ങളിൽ അതതു വിഷയത്തിന്റെ അധ്യാപകൻ അവിടെ സന്നിഹിതനായിരിക്കും.

ഓരോ വർഷവും കുട്ടികൾ ചെയ്തുതീർക്കേണ്ട പഠനപ്രവർത്തനങ്ങൾ മുൻകൂട്ടി നിശ്ചയിക്കപ്പെടുന്നു. ഇതിനെ കോൺട്രാക്റ്റ് (contract) അതായത് കരാർ എന്നു പറയുന്നു. "കോൺട്രാക്റ്റി"നെ ഓരോ മാസത്തേക്കുള്ള "അസൈൻമെന്റ്" (assignment)കളായും ഓരോ ആഴ്ചത്തേക്കുള്ള "പീരിയേഡ്" (period)കളായും ഓരോ ദിവസത്തേക്കുള്ള "യൂണിറ്റു"കളായും വിഭജിച്ചിരിക്കും. ഇവ നിർദിഷ്ട സമയത്തിനുള്ളിൽ ചെയ്തുതീർത്തിരിക്കണം. എന്തെല്ലാം, എപ്പോഴെല്ലാം പഠിക്കുന്നു എന്നതു കുട്ടിയുടെ ഇഷ്ടത്തിനു വിടുന്നു.

അധ്യാപകൻ പഠിപ്പിക്കുന്നില്ല. ആവശ്യമുള്ള സഹായം നല്കുകമാത്രം ചെയ്യുന്നു. പൂർവാഹ്നം കുട്ടികൾക്കു ഇഷ്ടമുള്ളതു പഠിക്കുന്നതിനും അപരാഹ്നം ഒന്നിച്ചു ചേർന്നുള്ള സമ്മേളനങ്ങൾക്കും വിനിയോഗിക്കുന്നു.

ഓരോ കുട്ടിയുടേയും പുരോഗതി കൃത്യമായി അളന്നു ഗ്രാഫുകളായി രേഖപ്പെടുത്തുന്നു. "കരാർ" അനുസരിച്ച് പുരോഗമിക്കുന്നുവെന്ന് ഉറപ്പുവരുത്താൻ ഇതു സഹായകമാണ്. 

ഈ പദ്ധതിയുടെ ജനയിതാവ് കാൾട്ടൻ വാഷ്ബേൺ (Carleton Washburne) ആണ്. ഇതിലെ പാഠപദ്ധതിക്ക് രണ്ടു വിഭാഗങ്ങളുണ്ട്. ഒന്നാം വിഭാഗത്തിൽ വായന, എഴുത്ത്, ഗണിതം തുടങ്ങിയ അടിസ്ഥാനവിഷയങ്ങളും രണ്ടാം വിഭാഗത്തിൽ സർഗാത്മകവും സാമൂഹികവുമായ പ്രവർത്തനങ്ങളും മോഡൽ നിർമ്മാണം, പ്രോജക്ടുകൾ, നാടകം, സംഗീതം, കളികൾ മുതലായവയും ഉൾപ്പെടുന്നു. ഒന്നാം വിഭാഗം നിർബന്ധിതവും രണ്ടാം വിഭാഗം ഐച്ഛികവുമാണ്.

പാഠവസ്തുക്കളെ ക്രമമായി തരംതിരിച്ച യൂണിറ്റുകളായി വിഭജിച്ചിരിക്കും. ഓരോ യൂണിറ്റിനേയും ലക്ഷ്യം (goal) എന്നു വിളിക്കുന്നു. സ്വയം ബോധകഗ്രന്ഥങ്ങളുടെ സഹായത്തോടെ പടിപടിയായി സ്വയം ശിക്ഷണം നടത്തുന്നു. ഓരോ വിഷയത്തിലും ഒരു യൂണിറ്റിൽ നിന്ന് അടുത്ത യൂണിറ്റിലേക്കും ഒരു ഗ്രേഡിൽ നിന്ന് അടുത്ത ഗ്രേഡിലേക്കും കയറ്റം നൽകുന്നു. അതിനാൽ ഒരു കുട്ടി വിവിധ വിഷയങ്ങളിൽ വിവിധ ഗ്രേഡുകളിലായിരിക്കും പഠിക്കുക. ഓരോ വിഷയത്തിലും വ്യക്തിയുടെ കഴിവിനൊത്ത് പുരോഗമിക്കാം.

ജെ.എ. സ്റ്റീവൻസന്റെ (J.A.Stevenson) അഭിപ്രായത്തിൽ "പ്രശ്നബദ്ധമായ ഒരു കൃത്യം യഥാർഥ പരിതഃസ്ഥിതിയിൽ പൂർണമാക്കുക" എന്നതത്രെ പ്രായോജനാരീതി. കിൽപാട്രിക് (kilpatrick) ആകട്ടെ, ഇതിനെ "സാമൂഹിക പരിസരത്തിൽ ശ്രദ്ധാപൂർവം നടത്തുന്ന സോദ്ദേശ്യപ്രവർത്തനം" എന്നു നിർവചിക്കുന്നു.

സ്കൂളിൽവച്ച് തത്ത്വങ്ങളും സിദ്ധാന്തങ്ങളും പഠിച്ചിട്ട് അവയെ പുതിയ സംസ്ഥിതികളിൽ പ്രയോഗിക്കുകയല്ല ചെയ്യുന്നത്. പുതിയ പ്രശ്നപരമായ സംസ്ഥിതികളെ കൈകാര്യം ചെയ്തു ക്രിയാത്മകമായ പ്രവർത്തനങ്ങളിൽക്കൂടി തത്ത്വങ്ങളിൽ എത്തിച്ചേരുകയാണ്. അങ്ങനെയുള്ള പഠനം അർഥവത്തും പ്രയോഗക്ഷമവും ചിരസ്ഥായിയുമായിരിക്കും. പ്രശ്നങ്ങൾ തിരഞ്ഞെടുക്കുക, ലക്ഷ്യങ്ങൾ സ്പഷ്ടമാക്കുക, പ്രവർത്തനപദ്ധതി ആസൂത്രണം ചെയ്യുക, അതു നടപ്പിലാക്കുക എന്നിവയെല്ലാം കുട്ടികൾ തന്നെ ചെയ്യുന്നു. അധ്യാപകൻ ഉപദേശകനും മാർഗദർശകനുമായി വർത്തിക്കുന്നു.

കിൽപാട്രിക്, പ്രോജക്റ്റുകളെ നാലായി തരംതിരിക്കുന്നു: ഉത്പാദന (production) പ്രോജക്റ്റ്, പഠന (study) പ്രോജക്റ്റ്, ഉപഭോക്തൃ (consumer) പ്രോജക്റ്റ്, പ്രശ്ന (problem) പ്രോജക്റ്റ്. എന്നാൽ കോളിങ്സിന്റെ വിഭജനം കഥാപ്രോജക്റ്റ്, ഹസ്തപ്രോജക്റ്റ്, കളി പ്രോജക്റ്റ്, പഠനയാത്രാ പ്രോജക്റ്റ് എന്നിങ്ങനെയാണ്.

സാധാരണയായി വിദ്യാലയങ്ങളിൽ നടത്താവുന്ന പ്രോജക്റ്റുകളുടെ കൂട്ടത്തിൽ തപാലാപ്പീസ്, സഹകരണ സ്റ്റോർ, കാഴ്ചബംഗ്ലാവ്, തോട്ടം, കളിസ്ഥലം, റോഡ് എന്നിവയുടെ നിർമ്മാണം, ആരോഗ്യസർവേ, നാടകാവതരണം മുതലായവ ഉൾപ്പെടുത്താം. പ്രോജക്റ്റുകളുടെ അടിസ്ഥാനത്തിൽ പാഠ്യപദ്ധതികൾപോലും തയ്യാറാക്കപ്പെട്ടിട്ടുണ്ട്.

കുട്ടിക്ക് ഒന്നും പറഞ്ഞുകൊടുക്കരുത്, എല്ലാം അവൻ തന്നെ കണ്ടുപിടിക്കണം' എന്നാണ് അന്വേഷണരീതിയുടെ ജനയിതാവായ ആംസ്റ്റ്രോങ് (Armstrong) പറയുന്നത്. "കണ്ടുപിടിക്കുക"എന്നർഥമുള്ള വലൌൃശസെലശി എന്ന ഗ്രീക് പദത്തിൽ നിന്നാണ് heuristic എന്ന പദം ഉദ്ഭവിച്ചത്. അന്വേഷകന്റെ സ്ഥാനത്ത് കുട്ടിയെ അവരോധിച്ച് സ്വന്തം യത്നംകൊണ്ട് ആവശ്യമുള്ള അറിവ് കണ്ടുപിടിക്കുന്നതിന് അവനെ പ്രോത്സാഹിപ്പിക്കുക എന്നതാണ് ഈ രീതി. കുട്ടി അന്വേഷകനായി പ്രവർത്തിച്ച് പ്രശ്നപരിഹാരത്തിലെത്തിച്ചേരുന്നു.

ഈ രീതിയിൽക്കൂടി നിരീക്ഷണ പരീക്ഷണങ്ങൾ, യുക്തി, ചിന്ത, അന്വേഷണ-ഗവേഷണ മനഃസ്ഥിതി എന്നിവ പരിപോഷിപ്പിക്കുന്നതിന് സാധിക്കും. ശാസ്ത്രീയ ഗവേഷണപരവും സത്യാന്വേഷണപരവുമായ പ്രവർത്തനങ്ങൾ ആവശ്യമായ എല്ലാ വിഷയങ്ങളിലും അന്വേഷണ രീതിയിലുള്ള പഠനം സ്വീകാര്യമാണ്.

"കളിരീതി" എന്ന പ്രയോഗം കാൾഡ്വെൽ കുക്ക് (Caldwell Cook) ആണ് ആദ്യമായി പ്രയോഗിച്ചതും പ്രചരിപ്പിച്ചതും. "കളിരീതി" സക്രിയമായ പഠനരീതിയാണ്. "കളി"ക്കല്ല, "രീതി"ക്കാണ് ഇവിടെ പ്രാധാന്യം. ഗൌരവമുള്ള പ്രവർത്തനങ്ങളെ വെറും വിനോദങ്ങളായി തരംതാഴ്ത്തുകയല്ല, കഠിനമായ ജോലിയിൽ ആഹ്ലാദത്തിന്റെ അംശം കൂട്ടിച്ചേർക്കുകയാണ് ഈ പദ്ധതിയുടെ ലക്ഷ്യം. ശിശുവിദ്യാഭ്യാസത്തിൽ കളിക്കുള്ള സ്ഥാനം നേരത്തെ അംഗീകൃതമായിട്ടുണ്ട്. കിന്റർഗാർട്ടനിലും മോണ്ടിസോറി സ്കൂളിലും നഴ്സറി സ്കൂളിലും കളിരീതിയിലാണ് അധ്യയനം സംവിധാനം ചെയ്തിട്ടുള്ളത്. കുട്ടികൾ പ്രവർത്തിച്ചുകൊണ്ടു പഠിക്കുന്നതിനും കളിരീതി അനുയോജ്യമാണ്. ക്രിയാപ്രധാനരീതികളിലെല്ലാം കളിയുടെ അംശം കാണാം. ഇതിന് ഉത്തമോദാഹരണങ്ങളാണ് പ്രോജക്റ്റ്, സ്കൌട്ടിങ് മുതലായവ.

"വാക്കുകൾക്കു മുൻപേ വസ്തുക്കൾ" എന്നാണ് പെസ്തലോത്സി പറഞ്ഞിട്ടുള്ളത്. മൂർത്ത(concrete)ത്തിൽ നിന്ന് അമൂർത്ത(abstract) ത്തിലേക്ക് എന്ന ബോധനതത്ത്വമാണ് ഇതിൽ അടങ്ങിയിരിക്കുന്നത്. ഒരു വസ്തുവിനെപ്പറ്റി പഠിപ്പിക്കുന്നതിന് ആ വസ്തുതന്നെ അവതരിപ്പിക്കുകയാണ് വെറും വാചികവിവരണത്തേക്കാൾ ഫലപ്രദം. അതേ വസ്തു അവതരിപ്പിക്കാൻ കഴിയാത്ത സന്ദർഭങ്ങളിൽ അതിനെ പ്രതിനിധാനം ചെയ്യുന്ന മോഡലുകൾ, ചിത്രങ്ങൾ എന്നിവയെങ്കിലും ഉപയോഗിക്കണം. ഇങ്ങനെ ഏതെങ്കിലും തരത്തിലുള്ള വസ്തുക്കൾ ഉപയോഗിച്ചുകൊണ്ടുള്ള ബോധനത്തെ "വസ്തുമൂലകരീതി" എന്നു പറയുന്നു.

വസ്തുക്കൾ ക്ളാസ്സിൽ കൊണ്ടുവരുവാൻ പ്രയാസമുണ്ടെങ്കിൽ കുട്ടികളെ വസ്തുക്കളുടെ അടുത്തേക്ക് കൊണ്ടുപോവുകയാണ് വേണ്ടത്. പഠനയാത്രകളുടെ പ്രാധാന്യം ഇക്കാര്യത്തിൽ തെളിഞ്ഞുകാണാം. 

ക്ലാസ്സ്-സമൂഹത്തെ ആകെക്കൂടി സജീവമായി പങ്കെടുപ്പിച്ചുകൊണ്ടുള്ള ബോധനരീതികളിൽ ചർച്ചയ്ക്കു വളരെ പ്രധാനമായ സ്ഥാനമുണ്ട്. ഒരു പ്രശ്നത്തെ സംബന്ധിച്ച് എല്ലാവരുംകൂടി പര്യാലോചിച്ച് അഭിപ്രായങ്ങൾ കൈമാറ്റം ചെയ്ത് നിഗമനങ്ങളിലോ തീരുമാനങ്ങളിലോ എത്തുകയാണ് ചർച്ചയുടെ ഉദ്ദേശ്യം

ചർച്ചകൾ ഔപചാരികമാകാം, അനൌപചാരികമാകാം. ചർച്ചയുടെ നേതൃത്വം വഹിക്കുന്നത് അധ്യാപകനോ വിദ്യാർഥിയോ ആകാം.

ഔപചാരിക ചർച്ചകളുടെ പ്രധാന രൂപങ്ങൾ സെമിനാർ, സിംപോസിയം, പാനൽ ചർച്ച എന്നിവയാണ്. ഇവ ഉയർന്ന ക്ളാസ്സുകളിൽ നടപ്പിലാക്കാവുന്നതാണ്. 

കുട്ടികൾ "അഹംബദ്ധരായി" അവരുടെ ധിഷണാശക്തിയെ ഊർജ്ജിതമായി പ്രവർത്തിപ്പിച്ച് വിജ്ഞാനവും നൈപുണ്യങ്ങളും വർധിപ്പിക്കുന്നതിന് ഏറ്റവും അനുയോജ്യമായ ഒരു മാർഗ്ഗമാണ് ഈ രീതി.

ഒരു ലക്ഷ്യമുണ്ടായിരിക്കുകയും അതു പ്രാപിക്കുവാൻ പ്രേരിതനായിരിക്കുകയും ചെയ്യുക, ലക്ഷ്യപ്രാപ്തിക്കു പ്രതിബന്ധമുണ്ടാകുക, പ്രതിബന്ധം തരണം ചെയ്തു ലക്ഷ്യത്തെ പ്രാപിക്കുന്നതിന് ലഭ്യമായ ഉപാധികൾ അപര്യാപ്തമായിരിക്കുക-എന്നീ കാര്യങ്ങൾ ചേർന്നുവരുമ്പോഴാണ് ഒരു പ്രശ്നാവസ്ഥ സംജാതമാകുന്നത്. പ്രശ്നങ്ങൾ രണ്ടുതരമുണ്ട്. പ്രായോഗികവും ബുദ്ധിപരവും. ആദ്യത്തേത് എന്തെങ്കിലും ചെയ്യുന്നതിനും രണ്ടാമത്തേത് എന്തെങ്കിലും അറിയുന്നതിനുമുള്ള യത്നവുമായി ബന്ധപ്പെട്ടിരിക്കുന്നു.

ജോൺ ഡ്യൂയി (John Dewey) പ്രശ്ന പരിഹരണ പ്രക്രിയയെ അഞ്ചു ഘടകങ്ങളായി അപഗ്രഥിക്കുന്നു.

ഒരു ലക്ഷ്യത്തിലേക്കുള്ള ഗതി തടയപ്പെടുകയും സാധാരണ പരിഹാരമാർഗങ്ങൾ പരാജയപ്പെടുകയും ചെയ്യുമ്പോൾ പ്രശ്നസ്ഥിതി അനുഭവപ്പെടുന്നു.

ലഭ്യമായ ദത്ത(data)ങ്ങളും പ്രാപിക്കേണ്ട ലക്ഷ്യവും വ്യക്തമാകേണ്ടിയിരിക്കുന്നു. ഉള്ളതും (ദത്തങ്ങൾ) വേണ്ടതും (ലക്ഷ്യം) തമ്മിലുള്ള വിടവ് നികത്തലാണ് പ്രശ്നപരിഹരണം.

പ്രശ്നപരിഹാരത്തിനുള്ള താത്കാലിക പരിഹാരങ്ങൾ അഥവാ പരികല്പനകൾ (hypotheses) രൂപവത്കരിക്കുക. ഇതു വ്യക്തിയുടെ അനുഭവസമ്പത്ത്, ബുദ്ധിപരമായ പക്വത, സ്ഥിതിയുടെ ഗതികസംരചന (dynamic structure) എന്നിവയെ ആശ്രയിച്ചിരിക്കും.

പരികല്പനകളുടെ സ്വീകാര്യത സസൂക്ഷ്മം പരിശോധിച്ച് മൂല്യനിർണയം ചെയ്ത് അവസാനം അനുയോജ്യമായവ സ്വീകരിക്കുക; അല്ലാത്തവ നിരാകരിക്കുക.

നിഗമനം ശരിയാണോ എന്നു ബോധ്യപ്പെടുന്നതിനായി അനുഭവങ്ങളുമായി ഒത്തുനോക്കുക. ഇതിന് സാധാരണ നിരീക്ഷണം മുതൽ നിയന്ത്രിത പരീക്ഷണംവരെ ആവശ്യമായിത്തീരാം.

കുട്ടികളുടെ ദൈനംദിന വിദ്യാലയ ജീവിതത്തിൽ ഉണ്ടാകുന്ന പ്രശ്നങ്ങളെപ്പറ്റി അവരെ ബോധവാന്മാരാക്കി സ്വയം പ്രശ്നപരിഹരണത്തിന് അവരെ പ്രോത്സാഹിപ്പിച്ച് ബുദ്ധിപരമായ അഭ്യാസങ്ങൾക്കു സൌകര്യം നല്കുന്ന അധ്യാപനമാണ് ഇവിടെ ഉത്തമമായിട്ടുള്ളത്.

ഈ രീതിയുടെ ധർമം പ്രത്യക്ഷമാർഗ്ഗത്തിൽക്കൂടി സംപ്രത്യയങ്ങളും (concept) വിധികളും രൂപവത്കരിക്കുന്നതിന് കുട്ടികളെ സഹായിക്കുകയാണ്. ഇതിന് രണ്ടു രൂപങ്ങളുണ്ട്, ആഗമ(inductive)രീതിയും നിഗമന(deductive)രീതിയും. വിശേഷാനുഭവങ്ങളിൽ (particular) നിന്ന് സാമാന്യവിധികൾ (generalisations) രൂപവത്കരിക്കുന്ന പ്രക്രിയയാണ് ആഗമം. നിഗമനരീതിയിലാവട്ടെ സാമാന്യവിധികളിൽനിന്നു വിശേഷവിധികളിൽ എത്തിച്ചേരുന്നു.

ഇത് ഹെർബാർട്ടും (Herbart) അനുയായികളും കൂടി ആവിഷ്കരിച്ചിട്ടുള്ളതാണ്. ചില നിശ്ചിത "യൌക്തികഘട്ടങ്ങൾ" (formal stage) അടങ്ങിയ ഒരു ഏകകമാണ് ആഗമവികാസപാഠം. ഇതിന്റെ നാലു ഘട്ടങ്ങളെ സ്പഷ്ടത (clearness), സാഹചര്യം (association), വ്യവസ്ഥ (system), സമ്പ്രദായം (method) എന്നിങ്ങനെ വിഭജിച്ചിരുന്നു. സില്ലർ (Ziller) സ്പഷ്ടതയെ പ്രാരംഭം, അവതരണം എന്നു രണ്ടായി തിരിച്ചു. റൈൻ (Rein), ഉദ്ദേശ്യപ്രസ്താവന എന്നൊരു ഉപഘട്ടം കൂട്ടിച്ചേർത്തു. ഇപ്പറഞ്ഞ ഭേദഗതികളോടെ ഹെർബാർട്ടിയൻ വികാസപാഠത്തിൽ താഴെപറയുന്ന ഘട്ടങ്ങൾ രൂപംകൊണ്ടു.

പഠിക്കുവാൻ പോകുന്ന പ്രകരണത്തെ സംബന്ധിച്ചു വിദ്യാർഥിയുടെ മനസ്സിലുള്ള ആശയങ്ങളെ വെളിയിൽ കൊണ്ടുവരികയെന്നതാണ് ഈ ഘട്ടത്തിന്റെ മുഖ്യോദ്ദേശ്യം. പുതിയ പഠനാനുഭവത്തെ ഉൾക്കൊള്ളുന്നതിനു സഹായകമായ പൂർവബോധസമുച്ചയത്തെ (Apperceptive mass) സജ്ജമാക്കുന്നു. ചോദ്യങ്ങൾ മുഖേന കുട്ടികളുടെ പൂർവാനുഭവങ്ങളെ തട്ടിയുണർത്തുന്നു.

പൂർവജ്ഞാനവും പുതിയ പാഠവും തമ്മിൽ ബന്ധിപ്പിച്ച് പുതിയ പാഠവസ്തുവിനെപ്പറ്റി ആവശ്യബോധം കുട്ടികളിലുളവാക്കുകയാണ് ഈ ഉപഘട്ടത്തിന്റെ ഉദ്ദേശ്യം.

സാമാന്യവത്കരണമോ വിധിരൂപവത്കരണമോ നടത്തുന്നതിനു നിദാനമായ പുതിയ പാഠാനുഭവങ്ങൾ അവതരിപ്പിക്കുന്നു. ഇതിനു വിവിധ ബോധനരീതികൾ സ്വീകരിക്കാം. പ്രത്യക്ഷാനുഭവങ്ങളോ പരോക്ഷാനുഭവങ്ങളോ ആകാവുന്നതാണ്.

വിവിധ ആശയങ്ങൾ തമ്മിലുള്ള ബന്ധങ്ങൾ മനസ്സിലാക്കി താരതമ്യ വിവേചനം ചെയ്ത് സാരാംശങ്ങൾ നിഷ്കർഷിക്കുന്നു.

പഠനാനുഭവങ്ങളുടെ വെളിച്ചത്തിലുള്ള വിധി രൂപവത്കരണമാണ് ഇവിടെ നടക്കുന്നത്. ഇത് നിർവചനം, തത്ത്വം, സിദ്ധാന്തം, നിയമം, പ്രമേയം എന്നീ രൂപങ്ങളിലാകാം. പാഠവസ്തുവിന്റെ അന്തിമ പുനഃസംഘടനയാണിത്. ശരിയായി പുരോഗമിക്കുന്ന പാഠത്തിൽ ഓരോ ഘട്ടവും ക്രമാനുഗതമായി കടന്ന് അറിയാതെ തന്നെ കുട്ടികൾ സാമാന്യനിഗമനത്തിലെത്തിച്ചേരും. ഒരുവിധത്തിൽ പറഞ്ഞാൽ ഉദ്ദേശ്യപ്രസ്താവനയിൽ അടങ്ങിയിരിക്കുന്ന പ്രശ്നത്തിന്റെ ഉത്തരമായിരിക്കും ഈ ഘട്ടത്തിൽ ആവിർഭവിക്കുന്നത്.

സാമാന്യനിഗമനത്തെ വിശേഷവസ്തുക്കളിലേക്ക് പ്രവർത്തിപ്പിക്കുക, പ്രത്യേക സ്ഥിതികളിൽ പ്രയോഗിക്കുക എന്നതാണ് ഇവിടെ ചെയ്യുന്നത്.

പൊതുതത്ത്വങ്ങളുടെ അടിസ്ഥാനത്തിൽ പ്രത്യേക വസ്തുതകളെ വിശദീകരിക്കുകയും പൊതുതത്ത്വങ്ങളിൽ നിന്നുള്ളഅനുമാനങ്ങൾ വഴി അനുഭവങ്ങളെ മുൻകൂട്ടി കാണുകയുമാണ് നിഗമനത്തിന്റെ ധർമം.

ആഗമരീതിയിൽതന്നെ നിഗമനവും ഉൾപ്പെടുന്നുണ്ട്. ഒരു പ്രശ്നം പരിഹരിക്കേണ്ടിവരുമ്പോൾ അതിനാവശ്യമുള്ള സാമാന്യതത്ത്വം അന്വേഷിക്കേണ്ടതാണ്. വിശേഷവസ്തുതയെ സാമാന്യതത്ത്വവുമായി ബന്ധിപ്പിച്ചുകഴിഞ്ഞാൽ അത് അനുമാനത്തിലേക്ക് നയിക്കുന്നു. അറിവിൽപെട്ട മറ്റു വസ്തുക്കളുമായി ഒത്തുനോക്കി അനുമാനത്തിന്റെ സാധുത പരീക്ഷിക്കുകയെന്നതാണ് അടുത്തപടി. അങ്ങനെ പ്രശ്നം, സാമാന്യതത്ത്വം, അനുമാനം, സത്യാപനം എന്നീ പടികളിൽകൂടിയാണ് നിഗമനപാഠം കടന്നു പോകുന്നത്.

പഠനപ്രക്രിയയിലെ മാനസികപ്രവർത്തനങ്ങളിൽ മുഖ്യം, വിശ്ളേഷണസംശ്ളേഷണങ്ങളാണ്. ആഗമ-നിഗമനരീതിയിലും ഇതുതന്നെയാണ് കാണുന്നത്. അതിനാൽ ഈ രീതിയെ വിശ്ളേഷണ-സംശ്ളേഷണ (analytic-synthetic) രീതിയെന്നോ മനഃശാസ്ത്ര രീതിയെന്നോ (psychological) പറയാം.

അധ്യാപനത്തിന്റെ സംഘാടനം രണ്ടു വിധമാകാം. 


ഏകകപ്രരൂപങ്ങൾ മുഖ്യമായി രണ്ടാണ്-പാഠവസ്തു ഏകകങ്ങളും (subject-matter unit) അനുഭവ ഏകകങ്ങളും (experience unit). പാഠവസ്തു ഏകകങ്ങൾ രണ്ടുവിധമാകാം-പ്രകരണം-ഏകകവും (ഉദാ. ഗതാഗതമാർഗങ്ങൾ) പ്രശ്ന-ഏകകവും (ഉദാ. പഠനാനന്തരം തൊഴിൽ സമ്പാദിക്കാൻ എന്തു ചെയ്യണം). അനുഭവ-ഏകകം കുട്ടികളുടെ സ്വന്തം പ്രശ്നത്തെ കേന്ദ്രീകരിച്ചുകൊണ്ടുള്ള പഠനാനുഭവങ്ങളാണ് (ഉദാ. വിദ്യാലയത്തിൽ ഒരു വർത്തമാനപത്രം എങ്ങനെ ആരംഭിക്കാം?). മേല്പറഞ്ഞ രണ്ടു ഏകക പ്രരൂപങ്ങളും തമ്മിലുള്ള വ്യത്യാസം, ഒന്ന് സംഘടിത പാഠവസ്തുവിനെയും മറ്റേത് വിദ്യാർഥിയുടെ സമഗ്രാനുഭവത്തേയും ഊന്നുന്നു എന്നതാണ്. ഒന്നിൽ മറ്റേതിന്റെ അംശങ്ങൾ കലർന്നിരിക്കും. അധ്യാപനത്തിൽ രണ്ടിനും സ്ഥാനവുമുണ്ട്.

കൊച്ചുകുട്ടികൾ, വിദ്യാഭ്യാസം ആരംഭിക്കുന്നവർ എന്നിവർക്ക് സാമാന്യവിദ്യാഭ്യാസത്തിൽ അനുഭവ-ഏകകകങ്ങളാണ് കൂടുതൽ അനുയോജ്യം. പക്വത സിദ്ധിച്ചവർക്കും വിദഗ്ദ്ധപഠനത്തിന് പ്രാപ്തിയുള്ളവർക്കും നിർദ്ദേശ-പഠന-കഥന-ശോധനരീതികൊണ്ടാണ് കൂടുതൽ പ്രയോജനമുണ്ടാകുക. രണ്ടിലും അധ്യാപകരുടെ യോഗ്യത ഒരു നിർണായക ഘടകമത്രെ.

വ്യവഹാര മനഃശാസ്ത്ര(Objective Based Teaching)ത്തിനു വർധമാനമായ അംഗീകാരം ലഭിച്ചതോടുകൂടി അതു വിദ്യാഭ്യാസത്തിലും സ്വാധീനം ചെലുത്തിത്തുടങ്ങി. തത്ഫലമായി നിരീക്ഷണവിധേയമായ വ്യവഹാരങ്ങളായിരിക്കണം വിദ്യാഭ്യാസത്തിന്റെ ലക്ഷ്യങ്ങൾ എന്ന ചിന്താഗതി പ്രബലപ്പെട്ടു വന്നു. അസ്പഷ്ടവും അപ്രായോഗികവുമായ ലക്ഷ്യങ്ങൾക്ക് പിമ്പേ പോകുന്നതിനു പകരം പ്രായോഗികവും പ്രാപ്യവും വസ്തുനിഷ്ഠവുമായ ലക്ഷ്യങ്ങളെ മുൻനിറുത്തിയാവണം വിദ്യാഭ്യാസ പ്രവർത്തനങ്ങൾ സംവിധാനം ചെയ്യുക. വിദ്യാഭ്യാസത്തിന്റെ ഉദ്ദേശ്യം, അഭിലഷണീയമായ ചില വ്യവഹാരപരിവർത്തനങ്ങൾ വിദ്യാർഥികളിൽ വരുത്തുകയായിരിക്കണം. ഈ ഉദ്ദേശ്യങ്ങളെ മുൻ നിർത്തി പഠനാനുഭവങ്ങൾ ആസൂത്രണം ചെയ്യുന്നു. ഉദ്ദിഷ്ടപഠനം (വ്യവഹാരപരിവർത്തനം) നടന്നോ എന്ന് പരിശോധിക്കുകയും ചെയ്യുന്നു. അമേരിക്കൻ മനഃശാസ്ത്രജ്ഞനായ ബഞ്ചമിൻ ബ്ലൂമും (Benjamin Bloom) സഹപ്രവർത്തകരും കൂടി അനേകവർഷങ്ങളായി നടത്തിയ പഠനങ്ങളിലൂടെ വിദ്യാഭ്യാസോദ്ദേശ്യങ്ങളെ ശാസ്ത്രീയമായി അപഗ്രഥിക്കുകയും വിശദീകരിക്കുകയും ചെയ്തിട്ടുണ്ട്. ബ്ലൂമിന്റെ ടാക്സോണമി ഒഫ് എഡ്യൂക്കേഷണൽ ഓബ്ജകറ്റീവ്സ് (Taxonomy of Educational Objectives) ആണ് ഉദ്ദേശ്യാധിഷ്ഠിതബോധനത്തിന് ആധാരമായ മുഖ്യഗ്രന്ഥം. ഉദ്ദേശ്യങ്ങളെ മൂന്നു മണ്ഡലങ്ങളായിട്ടാണ് ബ്ലൂം തരംതിരിച്ചിരിക്കുന്നുത്-സംജ്ഞാനാത്മകം (cognitive), വികാരാത്മകം (affective), മനശ്ചാലകം (psychomotor). ഇവയെ ആധാരമാക്കിക്കൊണ്ട് ഭാരതീയ വിദ്യാഭ്യാസ പ്രവർത്തകർ തിരഞ്ഞെടുത്തിട്ടുള്ള ബോധനോദ്ദേശ്യങ്ങൾ താഴെ പറയുന്നവയാണ്: ജ്ഞാന (knowledge) സമ്പാദനം, ധാരണാ (undrstanding) വികസനം, പ്രയോഗസാമർഥ്യ (application) വികസനം, വൈദഗ്ദ്ധ്യ (skill) സമ്പാദനം, അഭിഭാവ (attitude) രൂപവത്കരണം, അഭിരുചി (interest) സംവർധനം.

വിദ്യാഭ്യാസത്തിന്റെ ഉദ്ദേശ്യം പഠനമാണ്. പഠിക്കുന്നത് കുട്ടിയാണ്. അതിനാൽ ബോധനോദ്ദേശ്യങ്ങൾ കുട്ടികളിലുള്ള വ്യവഹാര പരിവർത്തനങ്ങളായിരിക്കണം. ഇതാണ് പുതിയ സമീപനം. ഉദാഹരണമായി ഇന്ത്യൻ സംസ്ഥാനങ്ങളെപ്പറ്റിയുള്ള ഒരു പാഠത്തിന്റെ ഉദ്ദേശ്യങ്ങളിലൊന്ന് ജ്ഞാനസമ്പാദനമാകാം. ഈ ഉദ്ദേശ്യത്തെ ഇങ്ങനെ പ്രസ്താവിക്കാം: 'വിദ്യാർഥി ഇന്ത്യൻ സംസ്ഥാനങ്ങളെ സംബന്ധിച്ച അറിവു സമ്പാദിക്കുന്നു'. എന്നാൽ ഈ ഉദ്ദേശ്യപ്രസ്താവന തന്നെയും അവ്യക്തമാണ്. കുട്ടികൾക്ക് മുമ്പില്ലാത്ത അറിവ് പഠനഫലമായി ലഭിക്കുന്നുവെന്നാണല്ലോ ഈ ഉദ്ദേശ്യത്തിന്റെ അർഥം. കുട്ടികൾക്ക് ഈ അറിവ് ലഭിച്ചു എന്ന് അധ്യാപകനോ കുട്ടിക്കോ തോന്നിയാൽ പോരാ. അറിവു സമ്പാദിച്ചതിനു തെളിവു വേണം. ആ തെളിവ് ആർക്കും നിരീക്ഷിക്കാവുന്നതും അളക്കാവുന്നതുമാകണം. അതായത് ഉദ്ദേശ്യത്തെ സ്പഷ്ടമായ വ്യവഹാരരൂപത്തിൽ അപഗ്രഥിച്ചു പ്രസ്താവിക്കണം. ഉദാഹരണമായി പഠിച്ച വസ്തുതകൾ അവൻ ഓർമിച്ചു പറയുമെങ്കിൽ അവന് അറിവു ലഭിച്ചുവെന്നു കരുതാം. അപ്പോൾ ജ്ഞാനസമ്പാദനത്തിന്റെ സ്പഷ്ടീകരണം പുനഃസ്മരണയാണ്. ഇങ്ങനെ ഓരോ ഉദ്ദേശ്യത്തിനും അനേകം വിശിഷ്ടീകരണ(specification)ങ്ങൾ വിദഗ്ദ്ധൻമാർ കണ്ടുപിടിച്ചിട്ടുണ്ട്. ഉദ്ദേശ്യപ്രാപ്തിയിൽ അന്തർഭൂതമായിരിക്കുന്ന മനോവ്യാപാരങ്ങളുടെ അടിസ്ഥാനത്തിലാണ് വിശിഷ്ടീകരണങ്ങൾ നിർണയിക്കുന്നത്. ദൃഷ്ടാന്തത്തിന് ഓരോ ഉദ്ദേശ്യത്തിന്റേയും ഓരോ വിശിഷ്ടീകരണം കൊടുക്കുന്നു.


ഉദ്ദേശ്യങ്ങൾ നിർണയിച്ചു കഴിഞ്ഞാൽ അവ സാക്ഷാത്കരിക്കുന്നതിന് അനുയോജ്യമായ പാഠ്യക്രമവും പാഠവസ്തുക്കളും തിരഞ്ഞെടുക്കണം. ഇത് സാധാരണയായി വിദ്യാഭ്യാസ വിദഗ്ദ്ധൻമാർ മുൻകൂട്ടിത്തന്നെ ചെയ്യുന്നതിനാൽ അധ്യാപകന് അക്കാര്യത്തിൽ ബദ്ധപ്പെടേണ്ടി വരുന്നില്ല.

ഇന്ന ഉദ്ദേശ്യങ്ങളോടുകൂടി ഇന്നയിന്നകാര്യങ്ങൾ പഠിപ്പിക്കണമെന്നുവന്നാൽ അതിനുള്ള മാർഗ്ഗം നിശ്ചയിക്കുകയാണ് അടുത്തപടി. ഏതുവിധത്തിലുള്ള പഠനാനുഭവങ്ങളാണ് ഉദ്ദേശ്യപ്രാപ്തിക്ക് ഏറ്റവും അനുയോജ്യമെന്നാലോചിച്ച് അവ വിദ്യാർഥിക്ക് ഉണ്ടാകുവാനുള്ള സാഹചര്യം സൃഷ്ടിക്കുകയെന്നതാണ് അധ്യാപകന്റെ കടമ. അധ്യാപകന്റെ മനോധർമം ഇവിടെയാണ് കാണിക്കേണ്ടത്. അധ്യാപകന്റെ പ്രസംഗമോ ഭാഷണമോ സാധാരണഗതിയിൽ വെറും ജ്ഞാനസമ്പാദനത്തിൽ മാത്രമേ കലാശിക്കുകയുള്ളു. അർഥഗ്രഹണവും പ്രയോഗക്ഷമതയും ഉണ്ടാകണമെങ്കിൽ കുട്ടികൾ ഊർജ്ജിതമായി പ്രവർത്തിക്കണം. അതിന് ആധുനിക ഗതികരീതികൾ അവലംബിക്കുക ആവശ്യമാകുന്നു.

പഠനം നടന്നതോടുകൂടിതന്നെ അതിന്റെ മൂല്യനിർണയനവും നടക്കണം. കുട്ടികളുടെ ഉപലബ്ധിയേയും നിർവഹണപടുതയേയും വിലയിരുത്തേണ്ടത് മുൻകൂട്ടി തിരഞ്ഞെടുത്തിട്ടുള്ള ബോധനോദ്ദേശ്യങ്ങളുടെ അടിസ്ഥാനത്തിൽ ആകണം. അങ്ങനെ സുവ്യക്തവും പ്രായോഗികവുമായ ഉദ്ദേശ്യങ്ങൾ തിരഞ്ഞെടുത്ത് അവയുടെ സാക്ഷാത്കാരത്തിന് അനുയോജ്യമായ പഠനാനുഭവങ്ങൾ സംവിധാനം ചെയ്ത് പഠനത്തെ ഉദ്ദേശ്യങ്ങളുടെ അടിസ്ഥാനത്തിൽ വിലയിരുത്തി നടത്തുന്ന അധ്യാപനരീതിയാണ് ഉദ്ദേശ്യാധിഷ്ഠിതബോധനം. 

പഠന മനഃശാസ്ത്രതത്ത്വങ്ങളെ അടിസ്ഥാനപ്പെടുത്തി ശാസ്ത്രീയമായി തയ്യാറാക്കിയിട്ടുള്ളതും വിദ്യാഭ്യാസരംഗത്ത് വ്യാവസായിക വിപ്ലവത്തിന്റെ നാന്ദികുറിച്ചുകൊണ്ട് പ്രത്യക്ഷപ്പെട്ടിട്ടുള്ളതുമായ ഒരു അധ്യയനരീതിയാണ് കാര്യക്രമബദ്ധ-അധ്യാപനം. ബുദ്ധിയും സിദ്ധിയും സ്വയം അളക്കുന്നതിന് 1920-ൽ സിഡ്നി എൽ.പ്രെസി (Sydney L.Pressey) കണ്ടുപിടിച്ച യന്ത്രമാണ് ഇതിന് ആരംഭമിട്ടത്. പിൽക്കാലത്ത് സ്കിന്നർ (B.F.Skinner), ക്രൌഡർ (Crowder) തുടങ്ങിയവരുടെ ശ്രമഫലമായാണ് ഇത് ഒരു അംഗീകൃത സ്വാധ്യയനരീതിയായി വികസിച്ചത്.

പാഠവസ്തുവിനെ അപഗ്രഥിച്ച് പല ചെറിയ യൂണിറ്റുകളായി തിരിക്കുന്നു. ഒരു ബോധന ബിന്ദുവിന്റെ സുവ്യക്തമായ വിശദീകരണം അടങ്ങിയതാണ് ഓരോ യൂണിറ്റും. പാഠഭാഗം മനസ്സിലാക്കി ഉത്തരം കണ്ടുപിടിക്കേണ്ട ഒരു ചോദ്യവും കൊടുത്തിരിക്കും. ഇത്രയും കാര്യങ്ങളടങ്ങിയ യൂണിറ്റിനെ "ചട്ടം" (Frame) അഥവാ പുരോധാനം (presentation) എന്നു പറയുന്നു. അനേകം ചട്ടങ്ങളുടെ ശ്രേണിയാണ് പാഠവസ്തുകാര്യക്രമം.

കാര്യക്രമങ്ങൾ രണ്ടുവിധമുണ്ട്: രേഖീയവും (Linear) ശാഖീയവും (Branching). സ്കിന്നറുടെ രേഖീയ കാര്യക്രമത്തിൽ ഉത്തരങ്ങൾ സ്വയം രചിക്കുവാനാവശ്യപ്പെടുന്നു. ക്രൌഡറിന്റെ ശാഖീയകാര്യക്രമത്തിലാകട്ടെ ബഹുവികല്പ മാതൃകയിലുള്ള ചോദ്യങ്ങളാണ് ഉള്ളത്. ഒരുസമയം ഒരു ചട്ടം മാത്രം യന്ത്രത്തിൽ പ്രത്യക്ഷപ്പെടുന്നു. അതു പഠിച്ച് ഉത്തരം കണ്ടുപിടിച്ചതിനുശേഷം ബട്ടൻ അമർത്തിയാൽ അടുത്തചട്ടം പ്രത്യക്ഷപ്പെടുന്നു. കാര്യക്രമപാഠവസ്തു പുസ്തകരൂപത്തിലും ലഭ്യമാണ്. ഇതിൽ ഒരു പേജിൽ ഒരു ചട്ടം മാത്രമേ കാണുകയുള്ളു. അടുത്തു വായിക്കേണ്ട ചട്ടം ഏതു പേജിലാണെന്നു അതിൽ നിർദ്ദേശിച്ചിരിക്കും.

കാര്യക്രമ-അധ്യാപനത്തിന്റെ സവിശേഷതകൾ താഴെ പറയുന്നവയാണ്.


അധ്യയന സമ്പ്രദായത്തെ ഉത്തരോത്തരം ഫലപ്രദമാക്കുന്നതിന് അധ്യാപനരീതികളിൽ വന്നുകൊണ്ടിരിക്കുന്ന പരിവർത്തനങ്ങൾ ഗണ്യമായി സഹായിച്ചുകൊണ്ടിരിക്കുന്നു.

വ്യവഹാരമനഃശാസ്ത്രത്തിന്റെ അടിത്തറയിൽ പ്രമുഖ വിദ്യാഭ്യാസ ചിന്തകനായ ഡോ. ബഞ്ചിൻ ബ്ലൂമിന്റെ സിദ്ധാന്തങ്ങളനുസരിച്ചുളള ബോധനസമ്പ്രദായമാണ് നമ്മുടെ വിദ്യാലയങ്ങളിൽ സമീപകാലം വരെ നടന്നു വന്നിരുന്നത്. എന്നാൽ മനഃശാസ്ത്രത്തിൽ പിൽക്കാലത്തുണ്ടായ ഗവേഷണങ്ങൾ മനുഷ്യന്റെ ബുദ്ധിമണ്ഡലത്തിന് വ്യത്യസ്ത തലങ്ങളുണ്ടെന്ന് കണ്ടെത്തി. പ്രമുഖ വിദ്യാഭ്യാസ മനഃശാസ്ത്രചിന്തകനായ ഹോവാർഡ് ഗാർഡ്നർ ഈ രംഗത്ത് വളരെയധികം പഠനങ്ങൾ നടത്തിയിട്ടുണ്ട്. മനുഷ്യന്റെ ബുദ്ധിയുടെ ബഹുതല(Multiple intelligence)ത്തിന്റെ സവിശേഷതകളെ അദ്ദേഹം വിവേചിച്ചുകാട്ടിയിട്ടുണ്ട്.

അറിവ് മനുഷ്യൻ സ്വയം നിർമ്മിക്കുന്നു എന്ന വാദഗതി ആധുനിക കാലഘട്ടത്തിൽ പ്രബലപ്പെട്ടിട്ടുണ്ട്. ഇതിന്റെ പശ്ചാത്തലത്തിൽ ഉടലെടുത്ത സിദ്ധാന്തമാണ് ജ്ഞാനനിർമിതിവാദം (cognitive constructivism).

മേൽപ്പറഞ്ഞ സിദ്ധാന്തങ്ങളുടെ അടിസ്ഥാനത്തിൽ രൂപപ്പെടുത്തിയ പഠനസമ്പ്രദായമാണ് ക്രിയാനിരതപഠനം. ഇതനുസരിച്ച് കുട്ടികൾ തങ്ങൾക്കു ലഭിക്കുന്ന പഠനസന്ദർഭങ്ങളിൽ സ്വയം നിരീക്ഷിച്ചും അന്വേഷിച്ചും ചർച്ച ചെയ്തും താരതമ്യം ചെയ്തും അപഗ്രഥിച്ചും നിഗമനങ്ങളിലെത്തുന്നു. പഠനത്തിന് സാമൂഹികമായ കൂട്ടായ്മയും പ്രയോജനപ്പെടുത്തുന്നു. രസകരമായ പഠനാന്തരീക്ഷത്തിൽ പഠിതാവ് പഠനപ്രക്രിയയിൽ പങ്കാളിയാകുന്നു. അവിടെ അധ്യാപകൻ സഹായിയോ സന്ദർഭങ്ങൾ ഒരുക്കിക്കൊടുക്കുന്ന ആളോ (facilitator) ആയി മാറുകയാണ്. അനുസ്യൂതവും സമഗ്രവുമായ മൂല്യനിർണയവും പഠനത്തോടൊപ്പം തന്നെ നടക്കുന്നു. അതിന്റെ അടിസ്ഥാനത്തിൽ വിദ്യാർഥികൾക്ക് അവരവരുടെ നിലവാരമനുസരിച്ച് ഗ്രേഡുകൾ നൽകി വരുന്നു.

ഈ സമ്പ്രദായം ഇന്ന് നമ്മുടെ വിദ്യാലയങ്ങളിൽ സാർവത്രികമായി നടപ്പിലാക്കിക്കഴിഞ്ഞു.


</doc>
<doc id="151716" url="https://ml.wikipedia.org/wiki?curid=151716" title="അനന്യ">
അനന്യ

മലയാളം, തമിഴ്, തെലുഗ് ചലച്ചിത്ര അഭിനേത്രിയാണ് അനന്യ എന്ന ആയില്യ ജി. നായർ. 
എറണാകുളം ജില്ലയിലെ പെരുമ്പാവൂരിൽ ജനിച്ചു. 2008 - ൽ പോസിറ്റീവ് എന്ന മലയാളചലച്ചിത്രത്തിലാണ് ആദ്യമായി അഭിനയിച്ചത്. തുടർന്ന് അതേ വർഷം തന്നെ നാടോടികൾ എന്ന തമിഴ് ചലച്ചിത്രത്തിലഭിനയിച്ചു. അമ്പെയ്ത്തിൽ സംസ്ഥാന/ദേശീയ തലത്തിൽ രണ്ടു തവണ (2006, 2007) ചാമ്പ്യൻഷിപ്പ് നേടിയിട്ടുണ്ട്. മോട്ടോർസൈക്കിൾ റേസിങ്ങിലും അനന്യ തല്പരയാണ്. ബുള്ളറ്റ് മോട്ടോർസൈക്കിൾ ഓടിക്കുന്നതിൽ വിദഗ്ദ്ധയാണ് അനന്യ. 



</doc>
<doc id="151726" url="https://ml.wikipedia.org/wiki?curid=151726" title="ചിങ്ങവനം">
ചിങ്ങവനം

കോട്ടയം ജില്ലയിലെ ഒരു ചെറിയ പട്ടണമാണ് ചിങ്ങവനം. 

എം. സി. റോഡിൽ കോട്ടയം ചങ്ങനാശേരി റൂട്ടിൽ മധ്യഭാഗത്തായി ആണു ഈ പട്ടണത്തിന്റെ ഭൂമിശാസ്ത്രമായ സ്ഥാനം.വിശാലമായ പാടശേഖരങ്ങളാൽ സമൃദ്ധമാണു ഈ പ്രദേശം.
ഈ പ്രദേശം കോട്ടയം മുനിസിപ്പാലിറ്റിയിൽ ഉൾപ്പെട്ടിരിക്കുന്നു.

ക്നാനായ യാക്കോബായ സുറിയാനി സഭയുടെ ആസ്ഥാനം ചിങ്ങവനമാണ്. ക്നാനായ യാക്കോബായ സുറിയാനി സഭയുടെ മൂന്ന് ദേവാലയങ്ങളും, ക്നാനായ കത്തോലിക്ക സുറിയാനി സഭയുടെ ഒരു ദേവാലയവും, മലങ്കര കത്തോലിക്ക സഭയുടെ ഒരു ദേവാലയവും,മലങ്കര ഒർത്തൊഡോക്സ് സഭയുടെ ഒരു ദേവാലയമും ഉൾപ്പെടെ 6 ക്ക്രിസ്ത്യൻ ദേവാലയങ്ങളും, കരിമ്പിൽ ക്ഷേത്രം,പറമ്പത്ത് ക്ഷേത്രം, എസ്.എൻ.ഡി.പി. ക്ഷേത്രം തുടങ്ങിയ ഹൈന്ദവ ദേവാലയങ്ങളും ഇവിടെ സ്ഥിതി ചെയ്യുന്നു.പനച്ചിക്കാടു ക്ഷേത്രം ഇവിടെ നിന്ന് 3 കിലോമീറ്റർ മാറി സ്ഥിതി ചെയ്യുന്നു.

പണ്ട് സിംഹങ്ങൾ നിറഞ്ഞ വനം ആയിരുന്നുവെന്നും, "സിംഹവനം" ലോപിച്ച് "ചിങ്ങവനം" ആയി എന്നും പറയപ്പെടുന്നു.

ഏതാനും വർഷങ്ങൾക്കു മുൻപു വരെ ട്രാവൻകൂർ ഇലക്ട്രോ കെമിക്കൽസ് ലിമിറ്റഡ് (TECIL) ഇവിടുത്തെ ഒരു പ്രധാന വ്യവസായ സ്ഥാപനമായിരുന്നു. തൊഴിൽ സമരങ്ങളും മറ്റ് അനുബന്ധ പ്രശ്നങ്ങളും മൂലം അതു അടച്ചു പൂട്ടി. ഇപ്പൊൾ ഇവിടുത്തെ പ്രധാന വ്യവസായം റബ്ബർ കേന്ദ്രീകൃതമാണു. ഫാക്ടിന്റെ ഒരു ഗോഡൗൺ ഇവിടെ പ്രവർത്തിക്കുന്നു.


</doc>
<doc id="151729" url="https://ml.wikipedia.org/wiki?curid=151729" title="പാറക്കാട്">
പാറക്കാട്

കോഴിക്കോട് ജില്ലയിലെ മൂടാടി ഗ്രാമപഞ്ചായത്തിന്റെ വടക്കുഭാഗത്തായി സ്ഥിതിചെയ്യുന്ന ഭൂ പ്രദേശമാണ് പാറക്കാട്. മുചുകുന്നു വഴിയും വീരവഞ്ചേരിവഴിയും ചാക്കര വഴിയും മൂടാടി-പുറക്കൽ വഴിയും ഇവിടേയ്ക്ക് പ്രവേശിക്കാം. മൂന്നുഭാഗങ്ങളും വയലുകളാൽ ചുറ്റപ്പെട്ട ഒരു ഭൂപ്രദേശം കൂടിയാണ് പാറക്കാട്. ഭൂരിഭാഗം ജനങ്ങളും ഹിന്ദുമതസ്ഥരാണെങ്കിലും മുസ്ലീം മതത്തിൽ വിശ്വസിക്കുന്നവരും ഇവിടെ പരസ്പരം സൌഹാർദത്തോടെ വസിക്കുന്നു. ജലസേചനവകുപ്പിന്റെ പെരുവണ്ണാമൂഴി - ഇരിങ്ങൽ കറ്റ്യാടി ഇറിഗേഷൻ പദ്ധതിയുടെ പ്രധാന ശുദ്ധജല കനാൽ പദ്ധതിയിൽ ഒന്ന് പാറക്കാടിന്റെ അതിരുമുറിച്ചാണ് വീരവഞ്ചേരി വഴി തിക്കോടി പഞ്ചായത്തിലേക്കു കടന്നുപോകുന്നത്. ഈ കനാലിന്റെ ഭാഗമായ അക്വഡേറ്റ് മുചുകുന്ന് മലയേയും പാറക്കാടിനെയും ബന്ധിപ്പിക്കുന്നു. ദൃശ്യ ഭംഗിയാൽ അക്വഡേറ്റ് നാടിനെ പ്രകൃത്യാ മനോഹരമാക്കുന്നു.
പാറക്കാടിന്റെ വടക്കേ അതിരിലുള്ള ദേശവാസികൾ ആശ്രയിക്കുന്ന ഒറവിൽകുളം പഞ്ചായത്തിന്റെ കീഴിലുള്ളതാണു്.

1975-ജനുവരിയിൽ സ്ഥാപിതമായ യുവശക്തി വായനശാല സ്ഥലത്തെ ഏക സാംസ്കാരിക കേന്ദ്രമാണു്. ആയിരത്തിലേറെ പുസ്തകങ്ങളാൽ സമൃദ്ധമാണു് യുവശക്തിവായനശാല.
ദേശനിവാസികൾ ചേർന്നു് കൂട്ടായ പ്രവർത്തനത്തിലൂടെയാണു് വായനശാലയുടെ ഭരണം നടത്തുന്നതു്.


</doc>
<doc id="151743" url="https://ml.wikipedia.org/wiki?curid=151743" title="കൂട്ടക്ഷരം">
കൂട്ടക്ഷരം

മലയാളം അക്ഷരമാലയിൽ ഒന്നിലധികം വ്യഞ്ജനാക്ഷരം കൂടി ചേർന്നുണ്ടാകുന്ന അക്ഷരങ്ങൾ കൂട്ടക്ഷരങ്ങൾ എന്ന് അറിയപ്പെടുന്നു. 
അക്ഷരങ്ങൾ കൂടിച്ചേരുന്നതിനെയാണ് കൂട്ടക്ഷരങ്ങൾ എന്ന് വിളിക്കുന്നത്. വ്യത്യസ്ത അക്ഷരങ്ങളും വർണ്ണങ്ങളും കൂടിച്ചേരും. 

മൂന്ന് തരം കൂട്ടക്ഷരങ്ങളാണുള്ളത് 
മുതലായവയാണ് അവ.
രണ്ട് അക്ഷരങ്ങൾ എപ്രകാരം കൂടി ചേർന്നാലും അവയെ കൂട്ടക്ഷരങ്ങൾ ആയി കാണുന്നു. 

ഒരേ വർഗ്ഗത്തിൽ പെടുന്ന അക്ഷരങ്ങൾ തമ്മിൽ കൂടി ചേരുമ്പോൾ അത് സ്വവർഗ്ഗകൂട്ടക്ഷരമായി മാറുന്നു. രണ്ട് അക്ഷരങ്ങൾ ചേർക്കുമ്പോൾ ചിഹ്നങ്ങൾ ചേർത്താലും അവ കൂട്ടക്ഷരങ്ങൾ ആകും. ചിഹ്നങ്ങളോട് കൂടി ചേർത്ത് മറ്റൊരു അക്ഷരത്തോട് യോജിപ്പിച്ചാലും അത് കൂട്ടക്ഷരം ആയി മാറുന്നു. ഒറ്റയ്ക്ക് നില്കാൻ കഴിവുള്ള കൂട്ടക്ഷരങ്ങളെ ആണ് വർഗേതരകൂട്ടക്ഷരങ്ങൾ എന്ന് വിളിക്കുന്നത്.
കൂട്ടക്ഷരങ്ങൾ ആവർണ്ണത്തിൻ്റെ തന്നെ സ്വന്തം ശബ്ദത്തെയും ആസ്പദമാക്കി ബഹുവചന രൂപേണ പ്രവർത്തിച്ച് ഒരു വാക്യമായി കൂട്ടി ചേർക്കപ്പെടുന്നു. ഇരട്ടിപ്പാണിത് ഏതൊരു അക്ഷരത്തിനും ഇപ്രകാരം ഇരട്ടിക്കാൻ കഴിയും. സ്വന്തം കഴിവിനാൽ ഒരു അക്ഷരമായി നിലകൊള്ളുന്നവ മാത്രമാണ് രേഖപ്പെടുത്തിയിരിക്കുന്നത്,

വ്യത്യസ്തങ്ങളായ അക്ഷരങ്ങളോ വർണ്ണങ്ങളോ കൂടിചേരുബോൾ ഉണ്ടാവുന്ന അക്ഷരങ്ങളാണ് "വർഗേതര കൂട്ടക്ഷരങ്ങൾ". 

സ്വവർഗ്ഗത്തിൽ പെടാത്ത വ്യത്യസ്തങ്ങളായ അക്ഷരങ്ങളാൽ കൂടി ചേരപ്പെടുകയും സ്വരചിഹ്നങ്ങളാലോ മറ്റ് ചിന്നങ്ങളാലോ കൂട്ടി ചേർക്കപ്പെടാതെ ഒറ്റ അക്ഷരമായി നിലകൊള്ളുകയും ചെയ്യുന്ന അക്ഷരങ്ങളാണ് ഇവ.

മലയാളം ഭാഷയിൽ കൂട്ടക്ഷരങ്ങൾ എഴുതുമ്പോൾ സ്വന്തം വർഗ്ഗത്തിലെ വർണ്ണത്തിനോട് അല്ലാതെ മറ്റൊരു വർണ്ണവുമായി കൂടിച്ചേർന്ന് പ്രത്യേക സ്വര ചിഹ്നങ്ങളൊന്നും തന്നെ ഉപയോഗിക്കാതെ ഒറ്റക്ക് നിൽക്കത്തക്ക വിധം ഒറ്റ ഒരു അക്ഷരമായി നിലകൊള്ളുന്ന അക്ഷരത്തെ ആണ് ഇപ്രകാരം പറയുന്നത്.

ചിഹ്നങ്ങൾ ഉപയോഗിച്ച് അക്ഷരങ്ങൾ ബന്ധിപ്പിച്ചെഴുതുന്നതിനെ ആണ് ചിഹ്ന കൂട്ടക്ഷരങ്ങൾ എന്ന് പറയുന്നത്.
രണ്ട് വ്യഞ്ജനങ്ങൾ കൂടിച്ചേരുമ്പോൾ ആദ്യത്തെ അക്ഷരത്തിന്റെ സ്വരമില്ലാത്ത ഭാഗവും, രണ്ടാമത്തേതിന്റെ സ്വരമുള്ള രൂപവും ഉപയോഗിക്കുകയാണു് പതിവു്. സ്വരസാന്നിദ്ധ്യമില്ലെന്നു കാണിക്കാൻ ചന്ദ്രക്കല ഉപയോഗിക്കുന്നു.

രണ്ടിലധികം അക്ഷരങ്ങൾ ചേർന്നും കൂട്ടക്ഷരങ്ങളുണ്ടാവാറുണ്ട്. ഓരോ അക്ഷരങ്ങളും ചന്ദ്രക്കലയിട്ടു് ബന്ധിപ്പിക്കുന്നു. ഉദാഹരണം: 

കൈയെഴുത്തുരീതിയിൽ കൂട്ടക്ഷരങ്ങളെ ഒരുമിച്ചു് ഒറ്റ അക്ഷരമായി (ചന്ദ്രക്കലയില്ലാതെ)എഴുതുന്നതിനെ കൂട്ടക്ഷരമായി പറയുന്നു, അതല്ലാതെ ചന്ദ്രക്കല പ്രത്യേകം കാണിച്ചു കൊണ്ടു് വിട്ടുവിട്ടും എഴുതാറുണ്ടു് (പ്രത്യേകിച്ചും പരിഷ്കരിച്ച ലിപി സമ്പ്രദായത്തിൽ) അവ ചിഹ്ന കൂട്ടക്ഷരങ്ങൾ എന്ന് പറയുന്നു.
ഒന്നിലധികം അക്ഷരം ചേർന്നാൽ കൂട്ടക്ഷരമാവുമെങ്കിലും അവയെല്ലാം മലയാളത്തിലെ ശരിയായ കൂട്ടക്ഷരമാവുകയില്ല. ഉദാഹരണത്തിനു് ക്ച എന്നതൊരു ശരിയായ കൂട്ടക്ഷരമായി കണക്കാക്കുന്നില്ല. ക, ഗ, ങ, ച, ജ, ഞ, ട, ഡ , ണ ,ത. ദ, ന , പ , ബ, മ , യ, ല, വ, ശ, സ, ള എന്നീ അക്ഷരങ്ങൾ മാത്രമേ ഇരട്ടിച്ച രൂപത്തിൽ മലയാളത്തിൽ കാണാറുള്ളൂ. സാമാന്യമായി, ഖരം, മൃദു, അനുനാസികം എന്നിവ ഇരട്ടിക്കുമെന്നു പറയാം. അതിഖരം, ഘോഷം എന്നിവ മലയാളത്തിൽ ഒരിക്കലും ഇരട്ടിക്കാറില്ല. 

ക, ച, ട, ത, പ എന്നീ വർഗ്ഗങ്ങളിൽ ഓരോന്നിന്റെയും അനുനാസികവും ഖരവും ചേർന്നു് കൂട്ടക്ഷരങ്ങളാക്കുന്നതിനെ ദൈകങ്ങൾ എന്നാണ് പറയുന്നത്.കൂടുതലറിയാൻ ദൈകങ്ങൾ എന്ന താൾ സന്ദർശിക്കുക👉

ഺവർഗത്തിലെ അനുനാസികമായ വർത്സ്യ ഩകാരത്തോടു ഖരാക്ഷരമായ ഺ ചേരുന്ന രൂപത്തിനു് സ്വന്തമായി ലിപിയില്ലാത്തതിനാൽ ന്റ എന്ന അക്ഷരരൂപത്താൽ അതു് പ്രതിനിധീകരിക്കപ്പെടുന്നു.

=ഉദാഹരണം=






</doc>
<doc id="151747" url="https://ml.wikipedia.org/wiki?curid=151747" title="സംവൃതോകാരം">
സംവൃതോകാരം

സാധാരണയായി ദ്രാവിഡഭാഷകളിൽ കാണുന്ന ഒരു സ്വരശബ്ദമാണ് സംവൃതോകാരം. പ്ലാവ്, തേക്ക് തുടങ്ങിയ വാക്കുകളെല്ലാം ഈ സ്വരത്തിലാണ് അവസാനിക്കുന്നത്. മലയാളത്തിൽ ് എന്ന ചന്ദ്രക്കല അഥവാ മീത്തൽ ഉപയോഗിച്ചാണ് സംവൃതോകാരം സൂചിപ്പിക്കുന്നത്. വിരളമായി, ഉകാരത്തിന്റെ ഉപലിപിമം കൂടി ചന്ദ്രക്കലക്കു മുന്നിൽ ചേർത്ത് ു് എന്ന ചിഹ്നസംയുക്തമായും സംവൃതോകാരം സൂചിപ്പിക്കുന്നു.

പഴയകാല മലയാളത്തിൽ സംവൃതോകാരത്തെ സൂചിപ്പിക്കാൻ പ്രത്യേക ചിഹ്നങ്ങൾ ഒന്നും ഉണ്ടായിരുന്നില്ല. അത്, ഇത്, എന്നിവ യഥാക്രമം അത, ഇത എന്നിങ്ങനെ എഴുതിപ്പോരുകയും വായിക്കുമ്പോൾ സന്ദർഭമനുസരിച്ച് അകാരമായോ സംവൃതോകാരമായോ ഉച്ചരിക്കുകയുമാണ് ചെയ്തിരുന്നത്. പിൽക്കാലത്ത് പാശ്ചാത്യ മിഷനറിമാർ മലയാളം അച്ചടി പ്രചരിപ്പിച്ചപ്പോൾ സംവൃതോകാരത്തെ വിവൃതോകാരമായി എഴുതുന്ന രീതിയാണ് അവലംബിച്ചത്. ഈ രീതി അനുസരിച്ച് അത്, ഇത് എന്നിവ യഥാക്രമം അതു, ഇതു എന്നിങ്ങനെ എഴുതിപ്പോന്നു. ഈ രീതിയാണ് പാതിരിമലയാളം എന്ന് വിളിക്കപ്പെടുന്നത്. പിൽക്കാലത്ത് സംവൃതോകാരത്തെ സൂചിപ്പിക്കാൻ ു് (ഉകാരത്തിന്റെ ചിഹ്നവും ചന്ദ്രക്കലയും ചേർന്ന രൂപം) എന്ന ചിഹ്നം ഉപയോഗിച്ച് അതു്, ഇതു് എന്നിങ്ങനെ എഴുതുന്ന രീതി വ്യാപകമായി. ലിപി പരിഷ്ക്കരണത്തിനുശേഷമാണ് ഇന്നത്തേതു പോലെ മീത്തൽ മാത്രം ഉപയോഗിക്കുന്ന രീതി വ്യാപകമായത്.

മലയാളത്തിൽ സംവൃതോകാരത്തിന് വ്യാകരണമൂല്യം പ്രകടമാകയാൽ അതിന് അകാരാദിയിൽ അംഗീകാരം നൽകിയിരിക്കുന്നു.

സംവൃതോകാരം എല്ലാ ദ്രാവിഡ ഭാഷകളിലും ഉണ്ടു് . എന്നാൽ മലയാളമൊഴികെ മറ്റെല്ലാ ഭാഷകളിലും സംവൃതോകാരം ഉച്ചാരണത്തിൽ വ്യത്യാസമുണ്ടാക്കുകയേ ചെയ്യുന്നുള്ളൂ. മലയാളത്തിൽ സംവൃതത്തിന്റെ ഉപയോഗം ഉച്ചാരണഭേദവും അർത്ഥഭേദവും വ്യാകരണഭേദവും ഉണ്ടാക്കുന്നു. അതായതു് മലയാളത്തിൽ കാലങ്ങളെക്കുറിക്കുന്ന സന്ദർഭത്തിൽ ഭൂതകാലത്തെ കുറിക്കുന്ന കുറിക്കുന്ന വാക്കുകളിൽ സംവൃതമാണോ വിവൃതമാണോ ('ഉ'കാരം) ചേർക്കുന്നതു് എന്നതനുസരിച്ചു് ക്രിയയ്ക്കു് (പ്രവൃത്തിയ്ക്കു്) വ്യത്യാസം ഉണ്ടാക്കുന്നു. ഈ വ്യത്യാസമാണു് ക്രിയ മുറ്റുവിനയോ (പൂർണ്ണക്രിയ) പറ്റുവിനയോ (അപൂർണ്ണക്രിയ) എന്നു് നിർണ്ണയിക്കുന്നതു്.


</doc>
<doc id="151749" url="https://ml.wikipedia.org/wiki?curid=151749" title="മുറ്റുവിന">
മുറ്റുവിന

വാക്യത്തിന്റെ അർത്ഥപൂർത്തിക്ക് ആസ്പദമായ ക്രിയയാണ് മുറ്റുവിന. അംഗിക്രിയ, പൂർണ്ണക്രിയ എന്നീ പേരുകളുമുണ്ട്. മുറ്റുവിന എല്ലായ്പ്പോഴും ആഖ്യാതത്തിന്റെ ഭാഗമായിരിക്കും.



</doc>
<doc id="151750" url="https://ml.wikipedia.org/wiki?curid=151750" title="പറ്റുവിന">
പറ്റുവിന

മറ്റൊരു ക്രിയയെയോ നാമത്തെയോ ആശ്രയിച്ചുനിൽക്കുന്ന ക്രിയാരൂപമാണ് പറ്റുവിന. ആശ്രയത്തെ അടിസ്ഥാനപ്പെടുത്തി വിനയെച്ചം, പേരെച്ചം എന്ന് രണ്ടു വിധത്തിൽ ഇവയെ തിരിക്കാം.
വിനയെച്ചങ്ങൾ:

പേരെച്ചങ്ങൾ:

വരുന്ന, വന്ന



</doc>
<doc id="151751" url="https://ml.wikipedia.org/wiki?curid=151751" title="നിസ്സഹകരണ പ്രസ്ഥാനം">
നിസ്സഹകരണ പ്രസ്ഥാനം

ഇന്ത്യൻ സ്വാതന്ത്ര്യ സമരത്തിലെ പ്രധാന സമരമാർഗ്ഗമായിരുന്നു നിസ്സഹകരണ പ്രസ്ഥാനം. 1920 ൽ തുടങ്ങി 1922 വരെ നീണ്ടു നിന്ന ഈ പ്രസ്ഥാനം നയിച്ചത് ഇന്ത്യൻ നാഷണൽ കോൺഗ്രസ്സിന്റെ പിന്തുണയോടെ മഹാത്മാ ഗാന്ധിയാണ്. അഹിംസ മാർഗ്ഗത്തിൽ ബ്രിട്ടീഷ് നിയമങ്ങൾക്കെതിരെ സമരം ചെയ്യുകയായിരുന്നു ഇതിന്റെ ലക്ഷ്യം. സമരക്കാർ ബ്രിട്ടീഷ് ഉല്പന്നങ്ങൾ ഉപേക്ഷിച്ചു, സ്വദേശി കൈത്തറി വസ്ത്രങ്ങളും, ഉല്പന്നങ്ങളും ഉപയോഗിച്ചു, മദ്യ വില്പന ശാലകളും മറ്റും ഉപരോധിച്ചു. മഹാത്മാ ഗാന്ധിയുടെ നേതൃത്വത്തിൽ അന്നുവരെ നടന്നിട്ടില്ലാത്തത്ര വലിയ റാലിയും സമ്മേളനങ്ങളും സംഘടിപ്പിച്ചു.

ഇന്ത്യൻ പരമ്പരാഗത ഉൽപ്പനങ്ങളെ നശിപ്പിച്ച്, പകരം ബ്രിട്ടീഷ് നിർമ്മിത ഉൽപന്നങ്ങൾ വാങ്ങാൻ ഇന്ത്യക്കാരെ നിർബന്ധിക്കുന്നതിനെതിരേ കൂടിയായിരുന്നു ഈ സമരം. കൊളോണിയൽ സാമ്പത്തിക, അധികാര ഘടനയെതന്നെ വെല്ലുവിളിക്കുകയായിരുന്നു നിസ്സഹകരണപ്രസ്ഥാനം കൊണ്ട് ഗാന്ധിജി ഉദ്ദേശിച്ചിരുന്നത്. അതുവരെ ഇന്ത്യൻ സമരങ്ങളെ നിസ്സാരമായി അവഗണിച്ചിരുന്ന ബ്രിട്ടീഷ് നേതൃത്വത്തിന് നിസ്സഹകരണപ്രസ്ഥാനത്തെ കണ്ടില്ല എന്നു നടിക്കാനാവുമായിരുന്നില്ല.

ബ്രിട്ടീഷുകാരെക്കൊണ്ട് തങ്ങളുടെ ആവശ്യങ്ങൾ അംഗീകരിക്കുവാനായി സമാനരീതിയിലുള്ള സമരമുറകൾ ഗാന്ധിജി, ദക്ഷിണാഫ്രിക്കയിലും, ഇന്ത്യയിൽ തന്നെയും നടത്തിയിട്ടുണ്ട്. 1917-18 ൽ ദക്ഷിണാഫ്രിക്കയിലും, ബീഹാറിലെ ചമ്പാരനിലുമാണ് ഗാന്ധിജി ഇത്തരം പ്രതിഷേധപരിപാടികൾ നടത്തിയത്. രാജേന്ദ്ര പ്രസാദ്, ജവഹർലാൽ നെഹ്രു എന്നീ പുതു തലമുറ നേതാക്കൾക്കൊപ്പം ഗാന്ധിജിയുടെ അടുത്ത അനുയായിയായിരുന്ന സർദ്ദാർ വല്ലഭായ് പട്ടേലാണ് നിസ്സഹകരണപ്രക്ഷോഭം മുന്നിൽ നിന്നു നയിച്ചത്. ഖിലാഫത്ത് പ്രസ്ഥാനത്തിന്റെ നേതാക്കളോടാണ് ഗാന്ധിജി ആദ്യം നിസ്സഹകരണപ്രസ്ഥാനത്തെക്കുറിച്ച് പറഞ്ഞത്, എന്നാൽ ഖിലാഫത്ത് പ്രസ്ഥാനം പരാജയപ്പെട്ടതോടെ, ബ്രിട്ടീഷ് സാമ്രാജ്യത്തിനെതിരേയുള്ള സമരം ജയിക്കാൻ ഏക മാർഗ്ഗം നിസ്സഹകരണ സമരമാണെന്നു മനസ്സിലാക്കിയ കോൺഗ്രസ്സ് ഈ സമരം ഏറ്റെടുക്കുകയായിരുന്നു.

ചൗരിചൗരാ സംഭവത്തെത്തുടർന്ന് നിരാശനായ ഗാന്ധിജി നിസ്സഹകരണപ്രസ്ഥാനം പിൻവലിക്കാൻ തീരുമാനിക്കുകയായിരുന്നു. തന്റെ അപക്വമായ ആവേശം മൂലമാണ് ഗവണ്മെന്റിനെതിരെതിരെ കലാപം നടത്താൻ ജനങ്ങളെ പ്രേരിപ്പിച്ചതെന്ന് ഗാന്ധിജി വിചാരിച്ചു. അഞ്ചു ദിവസത്തെ നിരാഹാരത്തെത്തുടർന്ന് ഏതാണ്ട് വിജയത്തിന്റെ അരികിലായിരുന്ന നിസ്സഹകരണ സമരം പിൻവലിച്ചതായി അദ്ദേഹം പ്രഖ്യാപിച്ചു..

റൗലക്റ്റ് നിയമത്തിനും ജാലിയൻവാലാബാഗ് കൂട്ടക്കൊലയ്ക്കെതിരെയുള്ള പ്രതിഷേധം എന്ന നിലയ്ക്കാണ് നിസ്സഹകരണ പ്രസ്ഥാനം തുടങ്ങിയത്. ഖിലാഫത്ത് പ്രസ്ഥാനം ശക്തിപ്പെടുത്തുന്നതിനു വേണ്ടി അതിന്റെ നേതാക്കളോട് നിസ്സഹകരണം പോലുള്ള മാർഗ്ഗങ്ങൾ സ്വീകരിക്കാൻ ഗാന്ധിജി ഉപദേശിക്കുകയുണ്ടായി. ഖിലാഫത്ത് പ്രസ്ഥാനം, വിജയിക്കാതിരുന്നതോടുകൂടി, സ്വരാജ് എന്ന ലക്ഷ്യത്തിലേക്ക് നിസ്സഹകരണപ്രസ്ഥാനം മാത്രമാണ് യഥാർത്ഥ മാർഗ്ഗമെന്ന് മനസ്സിലാക്കിയ കോൺഗ്രസ്സ് നേതൃത്വം ആ സമരമുറ ഏറ്റെടുക്കുകയായിരുന്നു. നിസ്സഹകരണം അതിന്റെ പൂർണ്ണ അർത്ഥത്തിൽ നടപ്പിലാക്കുകയാണെങ്കിൽ ഒരു വർഷത്തിനകം പൂർണ്ണ സ്വരാജ് എന്നതായിരുന്നു ഗാന്ധിജി നൽകിയ വാഗ്ദാനം.

നിസ്സഹകരണ പ്രസ്ഥാനം ഒരു യാഥാർത്ഥ്യമാവുന്നതിനുവേണ്ടി കോൺഗ്രസ്സിൽ പിന്തുണ നേടിയെടുക്കണമെന്ന് ഗാന്ധിക്ക് അറിയാമായിരുന്നു. ഖിലാഫത്ത് പ്രസ്ഥാനവും, അതേ പോലെ ഹണ്ടർ കമ്മിറ്റി റിപ്പോർട്ടും, ബ്രിട്ടീഷുകാർക്കെതിരേയുള്ള ആയുധമായി ഗാന്ധിജി കോൺഗ്രസ്സിൽ അവതരിപ്പിച്ചു. 1920 മേയ് 30 ന് ബനാറസ്സിൽ വെച്ചു കൂടിയ എ.ഐ.സി.സി. നിസ്സഹകരണപ്രസ്ഥാനത്തെക്കുറിച്ചുള്ള റിപ്പോർട്ട് ചർച്ചക്കെടുക്കണമെന്ന് ആവശ്യപ്പെട്ടുവെങ്കിലും, കമ്മിറ്റി അതിനു വിസമ്മതിക്കുകയായിരുന്നു. എന്നാൽ നിസ്സഹകരണപ്രസ്ഥാനത്തിന്റെ ഗുണദോഷവശങ്ങളെക്കുറിച്ചു ചർച്ചചെയ്യാൻ കൽക്കട്ടയിൽ ഒരു പ്രത്യേക സമ്മേളനം വിളിക്കാൻ എ.ഐ.സി.സി തീരുമാനിച്ചു.

ബാല ഗംഗാധര തിലകൻ, ആനി ബസന്റ്, ബിപിൻ ചന്ദ്രപാൽ, മുഹമ്മദലി ജിന്ന, തുടങ്ങിയ കോൺഗ്രസ്സിലെ മുതിർന്ന നേതാക്കൾ ഗാന്ധിജിയുടെ ഈ ആശയത്തെ എതിർത്തു. സ്വാതന്ത്ര്യം നേടാനുള്ള ഇന്ത്യയുടെ ശ്രമത്തെ ഇത്തരം സമരമുറ പിന്നോട്ടടിക്കുമെന്ന് അവർ ചൂണ്ടിക്കാണിച്ചു. എന്നാൽ കോൺഗ്രസ്സിലെ പുതിയ തലമുറ ഗാന്ധിജിക്കു പിന്നിൽ അണിനിരന്നു. രാജേന്ദ്ര പ്രസാദ്, ജവഹർലാൽ നെഹ്രു എന്നിവർ ഗാന്ധിജിയെ പിന്തുണച്ചു. കോൺഗ്രസ്സ് പിന്നീട് അവരുടെ മാർഗ്ഗമായി ഇത് അംഗീകരിച്ചു. മുസ്ലീം ലീഗ് നേതാക്കളും തങ്ങളുടെ പിന്തുണ ഗാന്ധിജിയുടെ ഈ പുതിയ സമരമാർഗ്ഗത്തിനു പ്രഖ്യാപിച്ചു.

റൗളറ്റ് നിയമത്തിനെതിരേ ഒരു സമരം ആഹ്വാനം ചെയ്തുകൊണ്ടായിരുന്നു ഗാന്ധിജി നിസ്സഹകരണ പ്രസ്ഥാനത്തിനു തുടക്കം കുറിച്ചത്. വ്യവസായസ്ഥാപനങ്ങളും, ഓഫീസുകളും അടഞ്ഞു കിടന്നു. ഇന്ത്യാക്കാർ ബ്രിട്ടീഷുകാരുടെ മേൽനോട്ടത്തിലുള്ള വിദ്യാലയങ്ങളിൽ നിന്നും കുട്ടികളെ പിൻവലിച്ചു. സൈനികരോടും, പോലീസുകാരോടും, അഭിഭാഷകരോടും, കൂടാതെ, ബ്രിട്ടീഷുകാരുടെ കീഴിൽ ജോലി ചെയ്യുന്ന എല്ലാവരോടും ജോലി ബഹിഷ്കരിക്കാൻ ഗാന്ധിജി ആഹ്വാനം ചെയ്തു. ബ്രിട്ടനിൽ നിർമ്മിച്ച തുണിത്തരങ്ങളും, പൊതു ഗതാഗത സംവിധാനവും ബഹിഷ്കരിച്ചു.

ബ്രിട്ടീഷുകാർ പുതിയ സമരമാർഗ്ഗത്തിനു മുന്നിൽ പകച്ചു നിന്നു. നിസ്സഹകരണപ്രസ്ഥാനം ഇന്ത്യൻ ജനതയുടെ ഒരു ആവേശമായി മാറുകയായിരുന്നു. കർഷക-തൊഴിലാളി വർഗ്ഗത്തെ നിസ്സഹകരണപ്രസ്ഥാനം വളരെ ഗാഢമായി തന്നെ സ്വാധീനിക്കുകയുണ്ടായി. കൃഷിക്കാരുടെ ഇടയിൽ പ്രവർത്തിക്കുന്നതിനു, അവരുടെ ഇടയിൽ സ്വാധീനം ചെലുത്തുന്നതിനുമുള്ള മാർഗ്ഗ നിർദ്ദേശങ്ങൾ നാഗ്പൂർ കോൺഗ്രസ്സ് പാസ്സാക്കിയിരുന്നു. പ്രസ്ഥാനത്തിന്റെ പുരോഗതിക്ക് ആക്കം കൂട്ടാനായി നികുതിനിഷേധം പോലുള്ള കാര്യങ്ങൾ നടപ്പിലാക്കാൻ എ.ഐ.സി.സി അതിന്റെ പ്രദേശ് കമ്മിറ്റികൾക്ക് നിർദ്ദേശം നൽകി. ഇതിന്റെ സ്വാധീനമെന്നോണം, ആന്ധ്രപ്രദേശിലെ ചിറാലയിലുള്ള കർഷകർ മുനിസിപ്പൽ നികുതി നൽകാൻ വിസമ്മതിച്ചു. മിഡ്നാപ്പൂരിലെ കൃഷിക്കാർ യൂണിയൻ ബോർഡ് നികുതികൾ അടക്കാൻ വിസമ്മതിച്ചു. പാൽനാട്ടിൽ മേച്ചിൽപ്പാട്ടം നൽകാൻ വിസമ്മതിച്ചു, ആത്മവീര്യം ചോർന്നുപോയ ഒരു ജനത പെട്ടെന്ന് എണീറ്റു നിവർന്നുനിന്നു തലയുയർത്തിപ്പിടിച്ചു രാജ്യവ്യാപകമായ ഒരു സംയുക്തസമരത്തിൽ പങ്കെടുത്തു എന്നാണ് ജവാഹർലാൽ നെഹ്രു ഈ സമരത്തെക്കുറിച്ച് പറഞ്ഞത്.

സി.ആർ. ദാസ്, രാജഗോപാലാചാരി, ലാലാ ലജ്പത് റായ്, മദൻ മോഹൻ മാളവ്യ, മോത്തിലാൽ നെഹ്രു തുടങ്ങിയ പ്രഗൽഭരായ അഭിഭാഷകർ തങ്ങളുടെ ജോലി ഉപേക്ഷിച്ച് സമരത്തെ ശക്തിപ്പെടുത്താനായി സമൂഹമധ്യത്തിലേക്കിറങ്ങി. സർദാർ വല്ലഭായ് പട്ടേൽ തന്റെ വക്കീൽക്കുപ്പായം അഴിച്ചുവെച്ച്, മൂന്നുലക്ഷത്തിലധികം സന്നദ്ധപ്രവർത്തകരെ സമരത്തിന്റെ ഭാഗമാക്കി. പട്ടേലിന്റെ ഊർജ്ജസ്വലമായ നേതൃത്വം കൊണ്ട് പ്രസ്ഥാനത്തിലേക്ക് പതിനഞ്ചു ലക്ഷം രൂപയിലധികം സമാഹരിക്കുവാനും കഴിഞ്ഞു. അഹമ്മദാബാദിൽ ബ്രിട്ടീഷ് ഉൽപ്പന്നങ്ങൾ അഗ്നിക്കിരയാക്കുന്നതിൽ നേതൃത്വം നൽകിയതും പട്ടേലായിരുന്നു.

നിസ്സഹകരണസമരം വിജയത്തിലേക്കടുക്കുന്ന സമയത്തായിരുന്നു ചൗരി ചൗരാ സംഭവം നടക്കുന്നത്. 1922 ഫെബ്രുവരി 5-ന് ഉത്തർ‌പ്രദേശിലെ ചൗരി ചൗരായിൽ വച്ച് നിസ്സഹകരണ പ്രസ്ഥാനത്തിന്റെ ഭാഗമായി നടന്ന ഒരു ജാഥയിൽ പങ്കെടുത്ത ആളുകൾക്കെതിരെ പൊലീസ് വെടിവെക്കുകയും തുടർന്ന് ജനക്കൂട്ടം പോലീസ് സ്റ്റേഷൻ ആക്രമിച്ച് തീയിടുകയും ചെയ്ത സംഭവമാണ് ചൗരി ചൗരാ സംഭവം. ഈ സംഭവത്തിൽ മൂന്ന് സിവിലിയന്മാരും 22 പോലീസുകാരും കൊല്ലപ്പെട്ടു.

താൻ നേതൃത്വം കൊടുക്കുന്ന സമരം അഹിംസ എന്ന അതിന്റെ ലക്ഷ്യത്തിൽ നിന്നും അകന്നു പോയി എന്നു മനസ്സിലാക്കിയ ഗാന്ധിജി ഏറെ നിരാശനായി. അക്രമം നിറുത്തിവെക്കാൻ അദ്ദേഹം ജനങ്ങളോട് ആവശ്യപ്പെട്ടു. തന്റെ അപക്വമായ ആവേശം മൂലമാണ് ഗവണ്മെന്റിനെതിരെതിരെ കലാപം നടത്താൻ ജനങ്ങളെ പ്രേരിപ്പിച്ചതെന്ന് ഗാന്ധിജി വിചാരിച്ചു. കുറച്ചു ദിവസത്തെ നിരാഹാരത്തിനുശേഷം നിസ്സഹകരണസമരം പിൻവലിക്കുകയാണെന്ന് അദ്ദേഹം അറിയിച്ചു. അങ്ങനെ വിജയത്തോടടുത്തു നിന്ന നിസ്സഹകരണപ്രസ്ഥാന പ്രവർത്തനങ്ങൾ 1922 ഫെബ്രുവരി 12-ഓടെ ഇന്ത്യൻ നാഷണൽ കോൺഗ്രസ് ദേശീയതലത്തിൽ നിർത്തിവെച്ചു

1922 മാർച്ച് 10 ന് ഗാന്ധിജിയെ അറസ്റ്റ് ചെയ്തു. പത്രത്തിൽ രാജ്യദ്രോഹപരമായ ലേഖനങ്ങൾ എഴുതിയതിന് അദ്ദേഹത്തെ ആറു വർഷത്തെ ജയിൽ ശിക്ഷക്കു വിധിച്ചു. അപ്രതീക്ഷിതമായി നിസ്സഹകരണ സമരം പിൻവലിക്കുക എന്ന തീരുമാനമെടുത്തതോടെ, ഗാന്ധിജിക്കു പിന്നിൽ അണി നിരന്നിരുന്ന പല മുതിർന്ന നേതാക്കളും സ്വാതന്ത്ര്യത്തിലേക്ക് ഗാന്ധിജിയിലൂടെയല്ലാത്ത മറ്റു മാർഗ്ഗങ്ങൾ അന്വേഷിക്കാൻ തുടങ്ങി. മോത്തിലാൽ നെഹ്രുവും, സി.ആർ.ദാസും ചേർന്ന് സ്വരാജ് എന്ന പാർട്ടിക്കു രൂപം കൊടുത്തു. ഒറ്റപ്പെട്ട അക്രമസംഭവങ്ങളുണ്ടായി എന്നതുകൊണ്ടു മാത്രം നിസ്സഹകരണപ്രസ്ഥാനം പിൻവലിക്കരുതായിരുന്നു എന്ന അഭിപ്രായം വച്ചു പുലർത്തിയവരായിരുന്നു കോൺഗ്രസ്സിൽ ഭൂരിഭാഗവും.


</doc>
<doc id="151752" url="https://ml.wikipedia.org/wiki?curid=151752" title="ദ മൂൺസ്റ്റോൺ">
ദ മൂൺസ്റ്റോൺ

പത്തൊമ്പതാം നൂറ്റാണ്ടിൽ പുറത്തിറങ്ങിയ പ്രസിദ്ധമായ ഇംഗ്ലീഷ് കുറ്റാന്വേഷണനോവലാണ് ദ് മൂൺസ്റ്റോൺ. ഇംഗ്ലീഷിലെ ആദ്യത്തെ കുറ്റാന്വേഷണനോവലായി കണക്കാക്കപ്പെടുന്ന ഇതിന്റെ രചയിതാവ് വിൽക്കി കോളിൻസാണ്. എപ്പിസ്റ്റോളറി ശൈലിയിൽ രചിക്കപ്പെട്ടിരിക്കുന്ന ഇത് 1868-ൽ പുറത്തിറങ്ങി.

ഇന്ത്യയിൽ നിന്നും ബ്രിട്ടണിലേക്ക് കടത്തിയ ഒരു മഞ്ഞ രത്നത്തിന്റെ തിരോധാനവും അന്വേഷണവുമാണ് കഥയുടെ കാതൽ. ഈ നോവലിന് ചന്ദ്രകാന്തം എന്ന പേരിൽ ഒരു മലയാളപരിഭാഷയും പുറത്തിറങ്ങിയിട്ടുണ്ട്.

ചാൾസ് ഡിക്കൻസിന്റെ ഓൾ ദ യെർ റൗണ്ട് എന്ന ആനുകാലികത്തിൽ പരമ്പരരൂപത്തിലാണ് ഈ കഥ ആദ്യം പുറത്തിറങ്ങിയത്. ദ വുമൺ ഇൻ വൈറ്റ് എന്ന നോവലിനൊപ്പം, വിൽക്കി കോളിൻസിന്റെ ഏറ്റവും നല്ല നോവലുകളിൽ ഒന്നായി ദ മൂൺസ്റ്റോൺ കണക്കാക്കപ്പെടുന്നു.

ഈ നോവലിനെ ആസ്പദമാക്കി ചലച്ചിത്രങ്ങളും ടെലിവിഷൻ-റേഡിയോ പരമ്പരകളും പുറത്തിറങ്ങിയിട്ടുണ്ട്.

ഒരു ചരിത്രാഖ്യായികാശൈലിയിലാണ് ഈ രത്നത്തിന്റെ കഥയാരംഭിക്കുന്നത്, പതിനൊന്നാം നൂറ്റാണ്ടിൽ ഗസ്നിയിലെ മഹ്മൂദ് നടത്തിയ ഗുജറാത്തിലെ സോംനാഥ് ആക്രമണത്തിൽ സോംനാഥിലെ ക്ഷേത്രവും വിഗ്രഹങ്ങളുമെല്ലാം കൊള്ളയടിക്കപ്പെട്ടെങ്കിലും, നെറ്റിയിൽ മഞ്ഞരത്നം ചൂടിയ ചതുർബാഹുവായ ചന്ദ്രദേവന്റെ വിഗ്രഹം മാത്രം മൂന്നു ബ്രാഹ്മണർ സംരക്ഷിച്ച് വരാണസിയിലേക്ക് കടത്തുന്നു. തുടർന്ന് ഈ മൂന്നു ബ്രാഹ്മണരുടെ പിൻഗാമികൾ തലമുറകളായി രത്നം സംരക്ഷിച്ചു പോന്നു. പതിനെട്ടാം നൂറ്റാണ്ടിന്റെ തുടക്കത്തിൽ മുഗൾ ചക്രവർത്തി ഔറംഗസേബിന്റെ ആക്രമണത്തെത്തുടർന്ന്, രത്നം, മുഗൾ സേനയിലെ ഒരു ഉദ്യോഗസ്ഥന്റെ പക്കലും തുടർന്ന് പല കൈ മറിഞ്ഞ് ടിപ്പു സുൽത്താന്റെ പക്കലുമെത്തി. സംരക്ഷകരായ ബ്രാഹ്മണർ, രത്നം എങ്ങനെയെങ്കിലും തിരിച്ചെടുക്കണമെന്ന ലക്ഷ്യവുമായി എല്ലായിടത്തും പിന്തുടർന്നു. 

1799-ൽ ടിപ്പുവിനെ തോൽപ്പിച്ച്, ശ്രീരംഗപട്ടണം പിടിച്ചതിനെത്തുടർന്ന് ബ്രിട്ടീഷ് സേനയിലെ ജോൺ ഹെൺകാസിൽ എന്ന ഉദ്യോഗസ്ഥൻ രത്നം കൈവശപ്പെടുത്തി ബ്രിട്ടണിലേക്ക് കടത്തുന്നു. മൂൺസ്റ്റോൺ കൈവശം വക്കുന്നവർക്ക് നാശമുണ്ടാകും എന്ന വിശ്വാസം പ്രബലമാണ്. ഇത് കൈവശപ്പെടുത്തിയവർക്ക് വന്ന തോൽവികൾ ഈ വിശ്വാസത്തെ സാധൂകരിക്കുന്നതിനായി ചൂണ്ടിക്കാണിക്കപ്പെടുന്നു. മൂൺസ്റ്റോൺ ബ്രിട്ടണിലെത്തിച്ച ജോൺ ഹെൺകാസിലാകട്ടെ ഉറ്റവരും ഉടയവരുമെല്ലാം ഉപേക്ഷിക്കപ്പെട്ട അവസ്ഥയിലാണ് മരണമടഞ്ഞത്. മരണശേഷം മൂൺസ്റ്റോൺ, തന്റെ മരുമകളായ റേച്ചൽ വെറിൻഡറിന് സമ്മാനമായി നൽകാനായി ജോൺ ഹെൺകാസിൽ വ്യവസ്ഥ ചെയ്തിരുന്നു.

തന്റെ പതിനെട്ടാം പിറന്നാൾ ദിനത്തിൽ റേച്ചൽ വെറിൻഡറിന് സമ്മാനമായി ലഭിക്കുന്ന മൂൺസ്റ്റോൺ, അന്നേദിവസം രാത്രിതന്നെ യോർക്ക്ഷയറിലെ സ്വവസതിയിൽ നിന്ന് ദുരൂഹമായി അപ്രത്യക്ഷമാകുന്നു. പിറന്നാൾവിരുന്നിന് സംബന്ധിച്ച ബന്ധുക്കൾക്കും വീട്ടുവേലക്കാർക്കും പുറമേ, രത്നം തേടിയെത്തിയ മൂന്ന് ഇന്ത്യക്കാരും സംശയത്തിന് പാത്രമാകുന്നു.
സ്കോട്ട്ലന്റ് യാർഡിലെ സെർജന്റ് കഫ് എന്ന വിദഗ്ദ്ധ കുറ്റാന്വേഷകനാണ് അന്വേഷണത്തിന്റെ ഉത്തരവാദിത്തം ഏറ്റെടുക്കുന്നത്. അദ്ദേഹത്തിന്റെ അന്വേഷണത്തിന്റെ ആദ്യഘട്ടം പരാജയത്തിൽ കലാശിച്ചെങ്കിലും ഏതാണ്ട് ഒരു വർഷത്തിനു ശേഷം കഫിനൊപ്പം, ഫ്രാങ്ക്ലിൻ ബ്ലേക്ക്, എസ്ര ജെന്നിങ്സ്, മാത്യൂ ബ്രഫ് തുടങ്ങിയവർ ഉൾപ്പെട്ട സംഘം ഈ തിരോധാനരഹസ്യത്തിന്റെ ചുരുളഴിക്കുന്നു.





വിവിധ കഥാപാത്രങ്ങളുടെ അനുഭവക്കുറിപ്പുകൾ, ലേഖനങ്ങൾ, കത്തുകൾ തുടങ്ങിയവ കൂട്ടിച്ചേർത്ത് എപ്പിസ്റ്റോളറി ശൈലിയിലാണ് ഈ കഥ അവതരിപ്പിച്ചിരിക്കുന്നത്. രത്നത്തിന്റെ ചരിത്രം, ഹെൺകാസിൽ കുടൂംബത്തിന്റെ ഒരു പൂർവകാലചരിത്രരേഖയിലൂടെ അവതരിപ്പിക്കുമ്പോൾ, രത്നം യോർക്ക്ഷയറിലെ വെറീന്ദർ കുടൂംബത്തിലെത്തുന്നതും, നഷ്ടപ്പെടുന്നതും, ആദ്യഘട്ട അന്വേഷണപുരോഗതിയുമെല്ലാം ഗബ്രിയേൽ ബെറ്ററിഡ്ജ് എന്ന കാര്യസ്ഥന്റെ അനുഭവക്കുറിപ്പുകളിലൂടെയാണ് വിശദീകരിക്കപ്പെടുന്നത്.

ഡ്രുസില്ല ക്ലാക്ക്, മാത്യു ബ്രഫ്, ഫ്രാങ്ക്ലിൻ ബ്ലേക്ക്, എസ്ര ജെന്നിങ്സ്, സെർജന്റ് കഫ് എന്നിവരുടെ കുറിപ്പുകളിലൂടെ കഥ പുരോഗമിക്കുകയും ബെറ്ററിഡ്ജിന്റെ കുറിപ്പിലൂടെ തന്നെ പൂർത്തിയാകുകയും ചെയ്യുന്നു. രത്നത്തിന്റെ അവസാനസ്ഥിതിയെപ്പറ്റി സഞ്ചാരിയായ മർത്ത്‌വൈറ്റിന്റെ വിശദീകരണം കൂടി അന്ത്യത്തിലുണ്ട്.

പിൽക്കാലത്തെ ദുരൂഹ-കുറ്റാന്വേഷണ നോവലുകളുടെ മുന്നോടിയായാണ് ദ മൂൺസ്റ്റോൺ വ്യാപകമായി വിലയിരുത്തപ്പെടുന്നത്. വിദഗ്ദ്ധനായ ഒരു കുറ്റാന്വേഷകൻ, കുറ്റാരോപിതരാകുന്ന ഒന്നിലധികം പേർ, കുറ്റകൃത്യത്തിന്റെ പുനരാവിഷ്കരണം തുടങ്ങിയ ഇരുപതാം നൂറ്റാണ്ടിലെ കുറ്റാന്വേഷണനോവലുകളിലെ പതിവുപ്രത്യേകതകളുടെ ആരംഭം ഈ നോവലിലാണ്.



</doc>
<doc id="151754" url="https://ml.wikipedia.org/wiki?curid=151754" title="വിവൃതോകാരം">
വിവൃതോകാരം

"ഉ" കാരം രണ്ടു വിധത്തിലുണ്ടെന്നാണ് എ.ആര്.രാജരാജവര്മ്മ കേരളപാണിനീയത്തിന്റെ പീഠികയില് പറയുന്നത്. സംവൃത ഉകാരവും (സംവൃതോകാരം) വിവൃത ഉകാരവും (വിവൃതോകാരം). കണ്ടു, നിന്നു തുടങ്ങിയ പൂര്ണ്ണക്രിയകളുടെയും രാമു, തുളു തുടങ്ങിയ നാമശബ്ദങ്ങളുടെയും മറ്റും അവസാനത്തില് വരുന്ന വര്ണത്തെയാണ് വിവൃതോകാരം എന്ന് പറയുന്നത്. വിവൃതോകാരത്തെ വേണ്ടിടത്തോളം തുറന്നുവിട്ട് ഉച്ചരിക്കാതിരിക്കുമ്പോള് ഉണ്ടാകുന്ന വര്ണത്തെയാണ് സംവൃതോകാരം എന്ന് വിളിക്കുന്നത്. (ഇതിനെ അരയുകാരം എന്നും അര്ദ്ധമാത്രിക അകാരം എന്നിങ്ങനെയും കേരളപാണിനിക്കു മുമ്പുള്ള വൈയാകരണന്മാര് വിളിച്ചിരുന്നു.) എ.ആറിന്റെ ആറു നയങ്ങളില് സ്വരസംവരണം സംഭവിച്ചാണ് ഉകാരം സംവൃതോകാരമായിത്തീര്ന്നത് എന്നും അദ്ദേഹം പീഠികയില് പറയുന്നുണ്ട്. എന്നാല് സന്ധിചര്ച്ചയിലും മുറ്റുവിനയുടെ ഘടന വിവരിക്കുന്ന സമയത്തും സംവൃതോകാരമാണ് വിവൃതോകാരമായത് എന്നും പറയുന്നുണ്ട്. ആധുനികഭാഷാശാസ്ത്രത്തിലെ മാനസ്വരസങ്കല്പമനുസരിച്ച് ഇന്ന് സംവൃതോകാരത്തെ കേന്ദ്രസ്വരം എന്ന് പ്രത്യേകം വിളിക്കുന്നുണ്ട്. വിവൃതോകാരത്തിന് മറ്റ് കേവലസ്വരങ്ങളെപ്പോലെ മലയാളത്തില് സ്വനിമത്വം ഉണ്ട്. (കേരളപാണിനീയം, ഭാഷാശാസ്ത്രവിവേകം)

സംവൃതോകാരം അടച്ചുച്ചരിക്കുന്ന ഉകാരമാണ്. ഉദാഹരണം: എന്തു്, പണ്ടു്



</doc>
<doc id="151758" url="https://ml.wikipedia.org/wiki?curid=151758" title="ആസാദ് അലി ഖാൻ">
ആസാദ് അലി ഖാൻ

പ്രശസ്തനായ ഇന്ത്യൻ രുദ്രവീണ വാദകനാണ് ഉസ്താദ് ആസാദ് അലി ഖാൻ (Hindi: असद अली खान) (1937 –ആൽവാർ 14 ജൂൺ 2011) ജയ്പുർ ബീൻകർ ഖരാനയിലെ വൈണികരുടെ പന്ത്രണ്ടാം തലമുറയിൽപ്പെട്ട അദ്ദേഹത്തിന് സംഗീതത്തിന്റെ ആദ്യ പാഠങ്ങൾ പകർന്നു കൊടുത്തത് പിതാവ് ഉസ്താദ് സാദിഖ് അലിഖാനാണ്. ധ്രുപദ് ശൈലി പിന്തുടർന്ന അദ്ദേഹം ദിവസം 14 മണിക്കൂർ വരെ സംഗീതം അഭ്യസിക്കുമായിരുന്നു. ആകാശവാണിയിൽ ആർട്ടിസ്റ്റ് ആയിരുന്ന ആസാദ് അലി രാജ്യത്തുടനീളം സംഗീതപരിപാടി അവതരിപ്പിച്ചിട്ടുണ്ട്. അമേരിക്ക, ബ്രിട്ടൻ , ഇറ്റലി തുടങ്ങിയ വിദേശരാജ്യങ്ങളിലും തന്റെ സംഗീത പര്യടനം നടത്തി ഡൽഹി സർവകലാശാലയിൽ അധ്യാപകനുമായിരുന്നു. 

2011 ജൂൺ 14-ന് ഡൽഹിയിലെ എഐഐഎംഎസിൽ ചികിത്സയിലായിരിക്കെ അന്തരിച്ചു..അവിവാഹിതനായിരുന്നു.


</doc>
<doc id="151767" url="https://ml.wikipedia.org/wiki?curid=151767" title="ജെമോളജി">
ജെമോളജി

പല തരത്തിലുള്ളതും അമൂല്യവുമായ ആഭരണക്കല്ലുകളെ പറ്റിയുള്ള ശാസ്ത്രമാണ് ജെമ്മോളജി. ഇത്തരം കല്ലുകൾ പ്രകൃത്യാ ഉള്ളതോ കൃത്രിമമായി നിർമിച്ചതോ ആവാം.
ഈ വിഭാഗത്തെക്കുറിച്ച്‌ ആധികാരികമായി പഠിക്കുന്നവരാണ് ജെമ്മോളജിസ്റ്റുകൾ. ഇവർ ആഭരണക്കല്ലുകളിൽ പല തരം പരീക്ഷണം നടത്തുകയും ഇവയുടെ മൂല്യ നിർണയം നടത്തുകയും ചെയ്യുന്നു.


</doc>
<doc id="151770" url="https://ml.wikipedia.org/wiki?curid=151770" title="ട്രൈക്കോഡെർമ">
ട്രൈക്കോഡെർമ

കാർഷിക രംഗത്ത് കുമിൾനാശിനിയായി ഉപയോഗിക്കുന്ന ട്രൈക്കോഡെർമ ("Trichoderma"), ഒരു ജെനുസ്സ് മിത്ര കുമിളുകൾ ആണ്കുരുമുളക്, ഇഞ്ചി തുടങ്ങിയ സസ്യങ്ങൾക്കുണ്ടാകുന്ന കുമിൾ രോഗങ്ങൾക്ക് എതിരേ വ്യാപകമായി ഉപയോഗിക്കുന്ന ഒരു ജീവ നിയന്ത്രണ(bio control ) കുമിൾനാശിനി (fungicide )ആണ് ഇത്. വെളുത്ത നിറത്തിൽ പൊടി രൂപത്തിൽ ലഭിക്കുന്ന ഇതിനെ വേപ്പിൻ പിണ്ണാക്ക്, ചാണകപ്പൊടി എന്നിവയുടെ മിശ്രിതത്തിൽ വംശവർദ്ധനവു വരുത്തിയാണ് കൃഷിയിൽ കുമിൾ രോഗ നിയന്ത്രണത്തിനായി ഉപയോഗിക്കുന്നത്.


</doc>
<doc id="151773" url="https://ml.wikipedia.org/wiki?curid=151773" title="മൊട്ടുചെമ്പരത്തി">
മൊട്ടുചെമ്പരത്തി

ചെമ്പരത്തി വർഗ്ഗത്തിൽ ഉൾപ്പെടുന്നതും സാധാരണ പൂന്തോട്ടങ്ങളിൽ കണ്ടുവരുന്നതുമായ ഒരു ഇനമാണ് മൊട്ടുചെമ്പരത്തി അഥവാ മുളകുചെമ്പരത്തി ("Sleeping Hibiscus,Turk's Caps, Firecracker Hibicus") വിടരാൻ ശേഷിയില്ലാതെ അല്പം മാത്രം വിടർന്നു നിൽക്കുന്ന ഇനമായതിനാലാകണം ഇതിനെ മൊട്ടു ചെമ്പരത്തി എന്നു വിളിക്കുന്നത്. മെക്സിക്കോ ആണ് ജന്മദേശമെങ്കിലും ലോകത്താകമാനം കണ്ടുവരുന്ന ഒരു ഇനം കൂടിയാണ് ഇത്. 
കമ്പ് മുറിച്ചു നട്ട് വളർത്താവുന്ന ഈ സസ്യം തണൽ ഇഷ്ടപ്പെടുന്നു എങ്കിലും തെളിഞ്ഞ സൂര്യപ്രകാശത്തിൽ വളരേയധികം പൂക്കൾ ഉത്പാദിപ്പിക്കുന്നു. വളരെ വേഗം വളരുന്ന ഇനമായ ഇതിന്റെ ഇലകൾക്ക് കടും പച്ച നിറമാണ്. പൂക്കൾക്ക് ചുവപ്പു നിറമാണ് സാധാരണ കാണപ്പെടുന്നതെങ്കിലും പിങ്ക് കലർന്ന നിറത്തിൽ പൂവുകളുള്ള ഇനവും കൂടിയുണ്ട്.

സാധാരണ ചെമ്പരത്തിയുടേതുപോലെ കമ്പുകൾ മുറിച്ചു നട്ടാണ് മൊട്ടു ചെമ്പരത്തിയിലും വംശവർദ്ധന നടത്തുന്നത്. ചെറുവിരലിന്റെ കനമുള്ള കമ്പുകൾ ഏകദേശം 20 സെന്റീമീറ്റർ വരെ നീളമുള്ള കമ്പുകൾ ചുവടുഭാഗം ചരിച്ച് വെട്ടിയെടുത്ത്; ചട്ടികളിൽ മണ്ണ്, മണൽ, ഇലപ്പൊടി എന്നിവയുടെ മിശ്രിതത്തിൽ നട്ട് പുതിയ ചെടികൾ ഉണ്ടാക്കാം. ഇങ്ങനെ ചട്ടികളിൽ നടുന്നവ പുതിയ കിളിർപ്പ് ഉണ്ടാകുന്നതുവരെ തണലത്ത് സൂക്ഷിക്കുന്നു. ഇലകൾ വന്നു കഴിഞ്ഞാൽ നല്ലതുപോലെ സൂര്യപ്രകാശം ലഭിക്കുന്ന സ്ഥലങ്ങളിലേയ്ക്ക് മാറ്റി നടാവുന്നതാണ്. 

ഒരു പരിധി വരെ വരൾച്ച ചെറുക്കുമെങ്കിലും നനയ്ക്കുന്നത് ചെടി കരുത്തോടേ വളരുന്നതിനും കൂടുതൽ ശിഖരങ്ങൾ ഉണ്ടാകുന്നതിനും സഹായകരമാകും. പ്രധാനസ്ഥലത്തേയ്ക്ക് മാറ്റി നടപ്പെട്ട ചെടികൾക്ക് ചാണകപ്പൊടി, ഇലവളം എന്നിവയ്ക്കു പുറമേ നല്ല വളർച്ചയ്ക്കായി രാസവളങ്ങളും നൽകാം. അവ വളരേ കുറഞ്ഞ അളവിൽ എടുത്ത് വെള്ളത്തിൽ ലയിപ്പിച്ച് ചെടികളൂടേ ചുവട്ടിൽ നൽകാവുന്നതുമാണ്. വളർന്നു ശിഖരങ്ങൾ ആയ ചെടിയിൽ കമ്പുകോതൽ നടത്തുന്നത് ; ചെടിയുടെ ആകാരത്തിനും കൂടുതൽ ശിഖരങ്ങൾ ഉണ്ടായി പൂക്കുന്നതിനേയും ത്വരിതപ്പെടുത്തുന്നു. നൈട്രജൻ അടങ്ങിയ രാസവളങ്ങൾ ചെടിയുടെ കായികവളർച്ചയെ കൂട്ടുമെങ്കിലും പൊട്ടാഷ് ചേർന്ന രാസവളങ്ങൾ പൂക്കൾ കൂടുതൽ ഉണ്ടാകുന്നതിനും കാരണമാകുന്നു.



</doc>
<doc id="151774" url="https://ml.wikipedia.org/wiki?curid=151774" title="കാളികാവ് ശ്രീ ഭഗവതി ക്ഷേത്രം">
കാളികാവ് ശ്രീ ഭഗവതി ക്ഷേത്രം

മലപ്പുറം ജില്ലയിലെ മഞ്ചേരി പട്ടണത്തിനു സമീപം മേലാക്കം എന്ന സ്ഥലത്താണ് കാളികാവ് ശ്രീ ഭഗവതി ക്ഷേത്രം സ്ഥിതിചെയ്യുന്നത്. "ഭദ്രകാളിയാണ്" മുഖ്യ പ്രതിഷ്ഠ. കിഴക്ക് ദർശനം. ദേവി ഇവിടെ മാതൃഭാവത്തിലാണു കുടികൊള്ളുന്നത്. കേരളത്തിൽ ഏറ്റവും അധികം കളംപാട്ട് നടക്കുന്ന ക്ഷേത്രം എന്ന ഖ്യാതിയും ഈ ദേവീ ക്ഷേത്രത്തിനുണ്ട്.

ഒരു ബ്രാഹ്മണനാണ് ഈ ക്ഷേത്രം പണികഴിപ്പിച്ചത് എന്നാണ് ഐതിഹ്യം. പണ്ട് ഈ ക്ഷേത്രം ഒരു ശാസ്താക്ഷേത്രമായിരുന്നു എന്നാണ് പഴമക്കാർ‌ പറയുന്നത്.അക്കാലത്ത് ഒരു ദിവസം തളിപ്പറമ്പിലുള്ള ചെമ്മലാശ്ശേരി മനയിൽ‌ നിന്നും ഒരു നമ്പൂതിരി മഞ്ചേരിയിൽ‌ എത്തി. കാൽ‌ നടയായിട്ടായിരുന്നു അദ്ദേഹത്തിൻ യാത്ര. ക്ഷേത്രത്തിലേക്ക് തിരിയുന്ന മേലാക്കം എന്ന സ്ഥലത്തെത്തിയപ്പോൾ‌ കുറച്ചാളുകൾ അവിടെയിരുന്ന് ചീട്ട് കളിക്കുന്നത് കണ്ടു, താനൊരു ബ്രാഹ്മണനാണെന്നും കുളിച്ച് സന്ധ്യാവന്ദനം നടത്താൻ‌ പറ്റിയ ക്ഷേത്രം വല്ലതും അടുത്തുണ്ടോ എന്നും അവരോട് ചോദിച്ചു. കളിയിൽ‌ മുഴുകിയ അവർ‌, ഇവിടെ നിന്നും അര കി. മീ പോയാൽ‌ ഒരു സ്ഥലമുണ്ടെന്നും,അവിടെ നിന്ന് “കാളീ“ എന്ന് മൂന്ന് പ്രാവശ്യം വിളിച്ചാൽ‌ മതി എന്നും പറഞ്ഞ് പരിഹാസത്തോടെ ബ്രാഹ്മണനെ യാത്രയാക്കി. പാവം ബ്രാഹ്മണൽ‌ പറഞ്ഞ സ്ഥലത്തെത്തിയപ്പോൾ‌ ”കാളീ“ എന്ന് മൂന്ന് പ്രാവശ്യം വിളിച്ചു. പെട്ടെന്ന് വിളീകേട്ടിട്ടെന്നവണ്ണം ഒരു സ്ത്രീ അയാളുടെ അരികിലെത്തി. അവർ‌ അയാൾക്ക് കുളം കാണിച്ച് കൊടുക്കുകയും സന്ധ്യാവന്ദനത്തിനു ശേഷം ഭക്ഷണം നൽകുകയും പിന്നീട് ഉറങ്ങാനുള്ള സൗകര്യവും ചെയ്തുകൊടുത്തു. പുലരാൻ‌ ഏഴരനാഴികയുള്ളപ്പോൾ കുളിയും തേവാരവും കഴിഞ്ഞ് ഇവിടെ നിന്നും പൊയ്ക്കൊള്ളുവാനും പോകാൻ‌ നേരത്ത് പറയണമെന്നും ആ സ്ത്രീ നിർദ്ദേശിച്ചു. 
യാത്രചോദിക്കാനെത്തിയ ബ്രാഹ്മണനെ ആ സ്ത്രീ ഒരു പിടി കുരുമുളക് ഏൽപ്പിച്ചു എന്നിട്ട് ഇങ്ങോട്ട് പോരാൻ‌ വഴി പറഞ്ഞ് കൊടുത്തവർ‌ ഇരുന്ന സ്ഥലത്ത് അത് വിതറണമെന്നും നിർദ്ദേശിച്ചു. അപ്രകാരം ചെയ്തുകൊണ്ട് അയാൽ‌ മടങ്ങിപ്പോവുകയും ചെയ്തു. വളരെ നാളുകൽക്കുശേഷം ബ്രാഹ്മണൻ‌ വീണ്ടും ഈ പ്രദേശത്ത് വന്നപ്പോഴാണ് അറിയാൻ‌ കഴിഞ്ഞത്- പണ്ട് തന്നെ പരിഹസിച്ചവരെല്ലാം വസൂരി വന്ന് മരണമടയുകയായിരുന്നു എന്ന്. ദേവീ ദർശ്ശനമാണ് തനിക്കുണ്ടായത് എന്ന് മനസ്സിലാക്കിയ ആ ബ്രാഹ്മണ ശ്രേഷ്ഠൻ‌ പിൽക്കാലത്ത് ഇവിടെ ക്ഷേത്രം പണികഴിപ്പിക്കുകയായിരുന്നു എന്നാണ് വിശ്വാസം.

ദേവി കിഴക്കോട്ട് ദർശ്ശനാമായിട്ടാണ് ഇരിക്കുന്നത്, ദേവവൃക്ഷം ക്ഷേത്രപരിസരത്ത് തന്നെയുണ്ട്. ചുറ്റമ്പലത്തിനുള്ളിലേക്കിറങ്ങിയാൽ‌ താഴ്ചയിലാണ് ക്ഷേത്രം സ്ഥിതി ചെയ്യുന്നത്, നാലമ്പലവും നടശ്ശാലയും മുഖമണ്ഡപവും എല്ലാം തന്നെ പുരാതന വാസ്തുശില്പ മാതൃകയിൽ‌ പണിതീർത്തവയാണ്. ക്ഷേത്രത്തിന് ഇടതുവശത്തായിട്ടാണ് പാട്ട്പുര സ്ഥിതി ചെയ്യുന്നത്. ക്ഷേത്രത്തിന് വടക്ക് പടിഞ്ഞാറ് ഭാഗത്തായിട്ടാണ് കുളം.

നാലമ്പലത്തിനു പുറത്ത് പടിഞ്ഞാറോട്ട് ദർശ്ശനമായി അയ്യപ്പനും കിഴക്കോട്ട് ദർശനമായി ഗണപതിയും സ്ഥിതി ചെയ്യുന്നു.

മൂന്നു നേരമാണ് ഇവിടെ പൂജയുള്ളത്

അഭീഷ്ട കാര്യസിദ്ധിക്കായി ഭക്തർ‌ വഴിപാടായി ഉദയാസ്തമന പൂജ നടത്തി വരുന്നു. കളംപാട്ടാണ് ഇവിടത്തെ പ്രധാന വഴിപാട്, കാളികാവ് ഭഗവതി ക്ഷേത്രത്തിലെ കളംപാട്ട് ഏറെ പ്രസിദ്ധമാണ്. വർഷത്തിൽ‌ പത്ത് ദിവസമൊഴികെ എല്ലാദിവസവും കളംപാട്ട് നടക്കുന്ന ഏക ക്ഷേത്രമാണിത്.

ചൊവ്വ, വെള്ളി, നവരാത്രി, പൗർണമി, ഭരണി നാളുകൾ വിശേഷമാണ്.

1 ↑ പെരിനാട് സദാനന്ദൻ‌ പിള്ള: മലയാളത്തിലെ മഹാക്ഷേത്രങ്ങൾ
2 ↑ഡോ. കെ. ബാലകൃഷ്ണ വാര്യർ‌: അനുഷ്ഠാനവിജ്ഞാനകോശം 


</doc>
<doc id="151786" url="https://ml.wikipedia.org/wiki?curid=151786" title="മാഗിയ ലിനക്സ്">
മാഗിയ ലിനക്സ്

മാഗിയ ലിനക്സ് എന്നതു ഒരു മാൻഡ്രിവ അധിഷ്ഠിത ലിനക്സ് വിതരണം ആണ്. ഇതു ആദ്യമായി പുറത്തിറക്കിയത് 1 ജൂൺ 2011 ന് ആണ്. മാഗിയ എന്ന നാമം "മാൻഡ്രക്ക് മാന്ത്രികൻ" നും ആയി ബന്ധപ്പെട്ടിരിക്കുന്നു. മാഗിയ എന്ന പദം മാജിക്കിനെ സൂചിപ്പിക്കുന്നു.

18 സെപ്റ്റംബർ 2010 നു മാൻഡ്രിവ ലിനുക്സിൽ നിന്നുള്ള ഒരു കൂട്ടം ജോലിക്കാർ ചേർന്നു മാൻഡ്രിവ ഫോർക്കു ചെയ്യുകയും കമ്യുനിറ്റി അടിസ്ഥാനമായ മാഗിയ ലിനക്സ് ആരംഭിക്കുകയും ചെയ്തു. തത്ഫലമായി 1 ജൂൺ 2011 ആദ്യ പതിപ്പ് മാഗിയ 1 പുറത്തുവന്നു.


</doc>
<doc id="151795" url="https://ml.wikipedia.org/wiki?curid=151795" title="പി. രാജീവ്">
പി. രാജീവ്

കേരളത്തിൽ നിന്നുള്ള ഒരു മുൻ രാജ്യസഭാ അംഗമാണ് പി. രാജീവ്. കമ്മ്യൂണിസ്റ്റ് പാർട്ടി ഓഫ് ഇന്ത്യ (മാർക്സിസ്റ്റ്) സംസ്ഥാന സെക്രട്ടറിയേറ്റംഗവും മുൻ എറണാകുളം ജില്ലാ സെക്രട്ടറിയുമാണ്. ദേശാഭിമാനി ചീഫ്എഡിറ്ററാണ് തൃശ്ശൂർ ജില്ലയിലെ മേലഡൂർ സ്വദേശിയാണ്.

റവന്യൂ ഇൻസ്പെക്ടറായിരുന്ന പി. വാസുദേവന്റെയും രാധാ വാസുദേവന്റെയും മകനായ പി. രാജീവ് സ്കൂൾ വിദ്യാഭ്യാസം നടത്തിയത് ഗവ. സമിതി ഹൈസ്കൂളിലാണ്. പിന്നീട് ഇരിഞ്ഞാലക്കുട ക്രൈസ്റ്റ് കോളേജ്, കളമശ്ശേരി സെന്റ് പോൾസ് കോളേജ്, കളമശ്ശേരി ഗവ. പോളിടെൿനിക്, എറണാകുളം ഗവ. ലോ കോളേജ് എന്നിവിടങ്ങളിൽ തുടർപഠനങ്ങൾ നടത്തി. പഠന കാലത്ത് എസ് എഫ് ഐ ലൂടെ വിദ്യാർത്ഥിരാഷ്ട്രീയത്തിൽ സജീവമായി. തുടർന്ന് കേരളാ ഹൈക്കോടതിയിൽ വക്കീലായി പ്രാക്ടീസ് ചെയ്തിരുന്ന പി. രാജീവ് മുഴുവൻ സമയ രാഷ്ട്രീയ പ്രവർത്തകനായി.




</doc>
<doc id="151796" url="https://ml.wikipedia.org/wiki?curid=151796" title="കാറ്റാടിയന്ത്രം">
കാറ്റാടിയന്ത്രം

കാറ്റിൽ നിന്നും വൈദ്യുതി ഉത്പാദിപ്പിക്കുവാനുപയോഗിക്കുന്ന യന്ത്രസംവിധാനമാണ് കാറ്റാടിയന്ത്രം. അടിത്തറയിൽ ഉറപ്പിച്ച ഒരു ടവറിന്റെ മുകളിലായി ഘടിപ്പിച്ച ഒരു പ്രൊപ്പല്ലർ, ജനറേറ്റർ എന്നിവയടങ്ങുന്നതാണ് കാറ്റാടിയന്ത്രം. തുടർച്ചയായി കാറ്റ് ലഭ്യമാകുന്ന സ്ഥലങ്ങളിൽ മാത്രമേ ഈ സംവിധാനം ഏർപ്പെടുത്തുവാൻ സാധിക്കുകയുള്ളു. ശക്തമായ കാറ്റ് സ്ഥിരമായി ലഭ്യമായ തീരപ്രദേശങ്ങൾ, കുന്നിൻപുറങ്ങൾ, തുറസ്സായ സമതലങ്ങൾ, മലയിടുക്കകൾ എന്നിവയാണ് അനുയോജ്യമായ പ്രദേശങ്ങൾ. കാറ്റിന്റെ വേഗത്താൽ ഈ പ്രൊപ്പല്ലർ കറങ്ങുമ്പോൾ ഇതിലെ ജനറേറ്റർ പ്രവർത്തിച്ച് വൈദ്യുതി ഉത്പാദിപ്പിക്കപ്പെടുന്നു. 

അനേകം കാറ്റടികൾ ഒരു പ്രദേശത്ത് സ്ഥാപിച്ചാണ് വൈദ്യുതിയിൽ ആനുപാതികമായ വർദ്ധനവ് സൃഷ്ടിക്കുന്നത്. ഇത്തരം സ്ഥലങ്ങൾ കാറ്റാടിപ്പാടം (വിൻഡ് ഫാം) എന്നറിയപ്പെടുന്നു. ഇത്തരത്തിൽ വിവിധ യന്ത്രങ്ങളിൽ നിന്നും ലഭിക്കുന്ന വൈദ്യുതി പരസ്പരബന്ധിതമായ ശൃഖലയിലൂടെ ശേഖരിച്ച് ശക്തിപ്പെടുത്തിയാണ് വിതരണം ചെയ്യുന്നത്. ലോകത്ത് 75-ലധികം രാജ്യങ്ങളിൽ ഇത്തരം യന്ത്രങ്ങൾ പ്രവർത്തിപ്പിക്കുന്നുണ്ട്. സെക്കൻഡിൽ നാലു മീറ്റർ വേഗമുള്ള കാറ്റിൽ നിന്നും 80 മീറ്റർ നീളമുള്ള പ്രൊപ്പല്ലറും 425 കിലോവാട്ട് ശക്തിയുള്ള ജനറേറ്ററും ഘടിപ്പിച്ചിട്ടുള്ള ഒരു യന്ത്രത്തിൽ നിന്നും 932 മെഗാവാട്ട് വൈദ്യുതി ഉത്പാദിപ്പിച്ച് വിതരണം നടത്തുവാൻ സാധിക്കും. സെക്കൻഡിൽ നാലു മുതൽ മുപ്പതു മീറ്റർ വരെ വേഗതയുള്ള കാറ്റിൽ നിന്നും വൈദ്യുതി ഉത്പാദിപ്പിക്കുവാനാവശ്യമായ യന്ത്രങ്ങൾ ഇന്ന് നിലവിലുണ്ട്. 

കേരളത്തിലെ ഇടുക്കി ജില്ലയിൽ തമിഴ്നാട് അതിർത്തിയിലെ രാമക്കൽമേട്ടിൽ ഇത്തരം കാറ്റാടിയന്ത്രങ്ങൾ സ്ഥാപിച്ചിട്ടുണ്ട്.


</doc>
<doc id="151815" url="https://ml.wikipedia.org/wiki?curid=151815" title="ചന്ദ്രഗ്രഹണം (2011 ജൂൺ 15)">
ചന്ദ്രഗ്രഹണം (2011 ജൂൺ 15)

ഒരു പൂർണ്ണ ചന്ദ്രഗ്രഹണം 2011 ജൂൺ 15നു ലോകത്തിന്റെ വിവിധഭാഗങ്ങളിൽ ദൃശ്യമായി. ഈ വർഷത്തെ ആദ്യത്തെ ചന്ദ്രഗ്രഹണം ആയിരുന്നു ഇത്. ഡിസംബർ പത്തിനാണ് രണ്ടാമത്തെ ചന്ദ്രഗ്രഹണം ദൃശ്യമായത്.

നൂറ്റാണ്ടിലെ തന്നെ ഏറ്റവും വലിയ ചന്ദ്രഗ്രഹണം ആയിരുന്നു ഇത്. 

ദക്ഷിണ അമേരിക്ക, പടിഞ്ഞാറൻ ആഫ്രിക്ക, യൂറോപ്പ്, കിഴക്ക്-പടിഞ്ഞാറൻ ഏഷ്യ എന്നീ ഭാഗങ്ങളിൽ ഗ്രഹണം ദൃശ്യമായി.


</doc>
<doc id="151818" url="https://ml.wikipedia.org/wiki?curid=151818" title="കാർഡിയോഡോൺ">
കാർഡിയോഡോൺ

ഒരു ഫോസ്സിൽ പല്ലിനെ മാത്രം അടിസ്ഥാനപ്പെടുത്തി തിരിച്ചറിഞ്ഞ ഒരു സോറാപോഡ് ദിനോസർ ആണ് കാർഡിയോഡോൺ . മധ്യ ജുറാസ്സിക്‌ കാലഘട്ടത്തിൽ നിന്നും ഉള്ള ഇവയുടെ 
ഫോസ്സിൽ കിട്ടിയിട്ടുള്ളത് ഇംഗ്ലണ്ടിലെ ഫോസ്സിൽ ഉള്ള ഫോറെസ്റ്റ്‌ മാർബിൾ എന്ന പേരിൽ ഉള്ള ശിലാഫലകത്തിൽ നിന്നും ആണ്. 

പേര് സൂചിപ്പിക്കുന്നത് കിട്ടിയിട്ടുള്ള ഇവയുടെ പല്ലിന്റെ ആകൃതിയിൽ നിന്നും ആണ് അർഥം ഹൃദയത്തിന്റെ പല്ല് . മധ്യഭാഗം ഉയർന്നുകാണപ്പെടുന്ന ഉത്തല ആകൃതിയിൽ ഉള്ള
നാക്കിനെ അഭിമുഖീകരിക്കുന്ന പല്ലുകൾ ആണ് ഇവയ്ക്കുണ്ടായിരുന്നത്.


</doc>
<doc id="151819" url="https://ml.wikipedia.org/wiki?curid=151819" title="വിപണി">
വിപണി

ചരക്കുകളോ സേവനങ്ങളോ വിവരങ്ങളോ വാങ്ങുന്നതിനോ വിൽക്കുന്നതിനോ ആയി സജ്ജീകരിക്കപ്പെട്ട ഒരു പ്രത്യേക സ്ഥലമോ സ്ഥാപനമോ സംവിധാനമോ ആണ് വിപണി എന്നറിയപ്പെടുന്നത്. [ ഇംഗ്ലീഷ്:Market (മാർകറ്റ്) ]. വ്യാപാരം സുഗമാമാക്കുന്നത് വിപണിയാണ്. ക്രയവിക്രയങ്ങൾക്ക് പണമാണ് വിപണിയിൽ ഉപയോഗിക്കപ്പെടുന്നത്. വിപണി ഒരു ഭൗതിക അസ്തിത്വം ഉള്ളതോ അല്ലാത്തതോ ആകാം. ഉപഭോക്താക്കൾക്ക് ആവശ്യമായ സാധനങ്ങളും സേവനങ്ങളും ലഭ്യമാക്കുക വഴി സമൂഹത്തിൽ സാധന-സേവനങ്ങളുടെ വിതരണവും ലഭ്യതയും ഉറപ്പുവരുത്തുന്നത് വിപണിയാണ്. ലഭ്യതയ്ക്കും ചോദനയ്ക്കുമനുസരിച്ച് സാധന-സേവനങ്ങളുടെ വില നിശ്ചയിക്കുന്നതും വിപണിയാണ്. ആധൂനീക സാമ്പത്തീകശാസ്ത്രത്തിലെ ഒരു പ്രധാന അധ്യായമാണ് വിപണി.


</doc>
<doc id="151822" url="https://ml.wikipedia.org/wiki?curid=151822" title="ചന്ത (ചലച്ചിത്രം)">
ചന്ത (ചലച്ചിത്രം)

1995-ൽ പുറത്തിറങ്ങിയ മലയാളചലച്ചിത്രമാണ് ചന്ത. ബാബു ആന്റണി നായകനും, മോഹിനി നായികയുമായി അഭിനയിച്ച ഈ ചിത്രം സംവിധാനം ചെയ്തത് സുനിലാണ്. നരേന്ദ്രപ്രസാദ്, തിലകൻ, അഗസ്റ്റിൻ, ദേവൻ എന്നിവരായിരുന്നു ഈ ചിത്രത്തിലെ മറ്റു പ്രധാന അഭിനേതാക്കൾ.



</doc>
<doc id="151832" url="https://ml.wikipedia.org/wiki?curid=151832" title="ഗ്വേർണിക്ക">
ഗ്വേർണിക്ക

പാബ്ലോ പിക്കാസോ വരച്ച ഒരു ചിത്രമാണ് ഗ്വേർണിക്ക. സ്പെയിനിലെ ആഭ്യന്തരയുദ്ധത്തിനിടെ, 1937 ഏപ്രിൽ 26-ന് ഫ്രാങ്കോയുടെ നേത്രൃത്വത്തിലുള്ള അവിടത്തെ ദേശീയസർക്കാർ ആവശ്യപ്പെട്ടതനുസരിച്ച്, നാസി ജർമ്മനിയുടേയും ഫാസിസ്റ്റ് ഭരണത്തിലിരുന്ന ഇറ്റലിയുടേയും പോർവിമാനങ്ങൾ ബാസ്ക് പ്രവിശ്യയിലെ ഗ്വേർണിക്ക പട്ടണം ബോംബിട്ടു നശിപ്പിച്ചതിനോട് പ്രതികരിച്ചാണ് പിക്കാസോ ഈ ചിത്രം വരച്ചത്. 1937-ലെ പാരിസ് അന്താരാഷ്ട്ര ചിത്രപ്രദർശനത്തിനായി ഈ ചിത്രം വരക്കാൻ പിക്കാസോയെ നിയോഗിച്ചത് സ്പെയിനിലെ രണ്ടാം ഗണതന്ത്രസർക്കാർ ആയിരുന്നു. 

യുദ്ധത്തിന്റെ ദുരന്തസ്വഭാവവും, മനുഷ്യർക്ക്, വിശേഷിച്ച് നിർദ്ദോഷികളായ അസൈനികർക്ക് അതു വരുത്തുന്ന കെടുതികളും ചിത്രീകരിക്കുകയാണ് ഈ രചനയിൽ പിക്കാസോ ചെയ്തത്. കാലക്രമേണ അസാമാന്യമായ പ്രശസ്തി കൈവരിച്ച ഈ ചിത്രം യുദ്ധദുരന്തത്തിന്റെ നിത്യസ്മാരകവും, യുദ്ധവിരുദ്ധചിഹ്നവും, സമാധാനദാഹത്തിന്റെ മൂർത്തരൂപവും ആയി മാനിക്കപ്പെടാൻ തുടങ്ങി. പൂർത്തിയായ ഉടനേ ലോകമെമ്പാടും കൊണ്ടുനടന്ന് പ്രദർശിക്കപ്പെട്ട ഗ്വേർണിക്ക എല്ലായിടത്തും പ്രശംസിക്കപ്പെട്ടു. ഗ്വേർണിക്കയുടെ ഈ "പര്യടനം" സ്പെനിയിലെ ആഭ്യന്തരയുദ്ധത്തിന്റെ ഭീകരതയിലേക്ക് ലോകശ്രദ്ധ ആകർഷിക്കുന്നതിൽ ഗണ്യമായ പങ്കുവഹിച്ചു.

ജനറൽ ഫ്രാങ്കോയുടെ നേതൃത്വത്തിലുള്ള തീവ്രയാഥാസ്ഥിതികരുടെ ദേശീയപക്ഷവും, കമ്മ്യൂണിസ്റ്റുകളും, സോഷ്യലിസ്റ്റുകളും, അരാജകത്വവാദികളും ഉൾപ്പെടെ പലവിധക്കാർ ചേർന്ന ഗണതന്ത്രപക്ഷത്തിന്റെ സമ്മിശ്രസഖ്യവും തമ്മിലായിരുന്നു സ്പെയിനിലെ ആഭ്യന്തരയുദ്ധം. ഗണതന്ത്രസഖ്യത്തിനുള്ളിൽ ദേശീയപക്ഷത്തോടുള്ള എതിർപ്പിലല്ലാതെ, ഭരണത്തേയും, അന്തിമലക്ഷ്യത്തേയും കുറിച്ച് അഭിപ്രായസമന്വയം തീരെയുണ്ടായിരുന്നില്ല. ഫ്രാങ്കോയുടെ പക്ഷത്തിലും അഭിപ്രായഭേദം ഉണ്ടായിരുന്നെങ്കിലും കുറവായിരുന്നു. നിയമവാഴ്ചയിലും, പരമ്പരാഗതമായ കത്തോലിക്കാമൂല്യങ്ങളിലും അടിയുറച്ച സ്പെയിനിന്റെ പഴയ 'സുവർണ്ണ'-യുഗത്തിലേക്കുള്ള മടക്കമായിരുന്നു അവരുടെ പ്രഖ്യാപിതലക്ഷ്യം.

സ്പെയിനിലെ ബാസ്ക് പ്രദേശത്തിന്റെ ഭാഗമായി ബിസ്കേ പ്രവിശ്യയിലുള്ള ഒരു പട്ടണമാണ് ഗ്വേർണിക്ക. ബാസ്ക് സംസ്കാരത്തിന്റെ കേന്ദ്രസ്ഥാനമായ അവിടം, ആഭ്യന്തരയുദ്ധം നടക്കുമ്പോൾ ഗണതന്ത്രപക്ഷത്തിന്റെ വടക്കൻ മേഖലയിലെ ശക്തികേന്ദ്രമായി പരിഗണിക്കപ്പെടുക കൂടി ചെയ്തപ്പോൾ ആക്രമണത്തിനിരയായത് സ്വാഭാവികമായിരുന്നു.

1937 ഏപ്രിൽ 26 തിങ്കളാഴ്ച വൈകിട്ട് നാലരമണിക്ക് നാത്സി ജർമ്മനിയുടെ കോൺഡോർ ലീജിയന്റെ പോർവിമാനങ്ങൾ, കേണൽ വോൾഫ്രാം വോൺ റിച്ച്തോഫന്റെ നേതൃത്വത്തിൽ രണ്ടു മണിക്കൂർ നേരം ഗ്വേർണിക്കയുടെ മേൽ ബോംബു വർഷിച്ചു. ദേശീയപക്ഷത്തെ പിന്തുണച്ചിരുന്ന ഹിറ്റ്ലറുടെ ജർമ്മനി അതിന്റെ പുതിയ ആയുധങ്ങളും യുദ്ധതന്ത്രങ്ങളും പരീക്ഷിക്കാൻ അവസരം പാർത്തിരിക്കുകയായിരുന്നു. ഗ്വേർണിക്കയിൽ പരീക്ഷിക്കപ്പെട്ട ആകാശത്തുനിന്നുള്ള നിരന്തരമായ ബോംബുവർഷം, പിന്നീട് നാത്സികളുടെ 'ബ്ലിറ്റ്സ്ക്രീഗ്' യുദ്ധമുറയുടെ അവശ്യഭാഗമായിത്തീർന്നു.

1937 ഏപ്രിൽ 30ന് തന്റെ ദിനക്കുറിപ്പുകളിൽ ഗ്വേർണിക്കയുടെ മേലുള്ള ആക്രമണത്തിനു നേതൃത്വം കൊടുത്ത റിച്ച്തോഫൻ ഇങ്ങനെ എഴുതി:

ചന്തദിവസമായിരുന്നതിനാൽ പട്ടണവാസികൾ നഗരമദ്ധ്യത്തിൽ ഒത്തുചേർന്നിരിക്കുകയായിരുന്നെന്നും, ബോംബാക്രമണത്തിൽ, നഗരകേന്ദ്രത്തിലേക്കുള്ള വഴികൾ കെട്ടിടങ്ങൾ വീണും പാലങ്ങൾ തകർന്നും തടസ്സപ്പെട്ടതിനാൽ അവർക്ക് അഗ്നിബാധയിൽ നിന്നു രക്ഷപെടാനായില്ലെന്നും ഉള്ള ഇതരസ്രോതസ്സുകളിലെ ഭാഷ്യവുമായി റിച്ച്തോഫന്റെ വിവരണം ഒത്തുപോകുന്നില്ല.

ഗ്വേർണിക്കാ പ്രശാന്തമായ നാട്ടിൻപുറമായിരുന്നു. അതിനടുത്തെങ്ങാൻ സൈനികപ്രാധാന്യമുള്ളതെന്നു പറയാനായി ഉണ്ടായിരുന്നത് പ്രാന്തത്തിലുള്ള ഒരു യുദ്ധോപകരണ നിർമ്മാണശാല ആയിരുന്നു. അതാവട്ടെ ബോംബാക്രമണത്തെ അതിജീവിക്കുകയും ചെയ്തു. അതിനാൽ, മനുഷ്യരിൽ ഭീതി വിതക്കുക എന്ന ലക്ഷ്യമാണ് ഈ ആക്രമണത്തിന് ഉണ്ടായിരുന്നതെന്നു കരുതണം. പട്ടണത്തിലെ പുരുഷന്മാരിൽ ഭൂരിഭാഗവും ഗണതന്ത്രസൈന്യത്തിൽ ചേർന്ന് നഗരത്തിനു പുറത്തായിരുന്നതിനാൽ ആക്രമണം നടക്കുമ്പോൾ അവിടെയുണ്ടായിരുന്നത് മിക്കവാറും സ്ത്രീകളും കുഞ്ഞുങ്ങളും മാത്രമായിരുന്നു. ജനസംഖ്യയുടെ ഈ സ്വഭാവം, സ്ത്രീകളുടേയും കുഞ്ഞുങ്ങളുടേയും ബിംബങ്ങൾ മുന്നിട്ടുനിൽക്കുന്ന പിക്കാസോയുടെ ചിത്രത്തിൽ പ്രതിഫലിക്കുന്നുമുണ്ട്. ബാസ്ക് സംസ്കാരത്തിനു വേണ്ടി നിലകൊണ്ട ഒരു നഗരത്തിലെ നിരപരാധികളുടെ മേൽ തങ്ങളുടെ സൈനികശക്തി പ്രയോഗിച്ച ദേശീയപക്ഷം ലക്ഷ്യമിട്ടത്, ഗണതന്ത്രപക്ഷത്തിന്റേയും പൗരസമൂഹത്തിന്റേയും മനോവീര്യം കെടുത്തുകയായിരുന്നു എന്നു കരുതാം.

കറുപ്പും വെളുപ്പും നരപ്പും നിറങ്ങളിൽ 3.5 മീറ്റർ ഉയരവും 7.8 മീറ്റർ വീതിയുമായി ചുവരളവിലുള്ള എണ്ണച്ചിത്രമാണ് ഗ്വേർണിക്ക. മാഡ്രിഡിലെ മ്യൂസിയോ റെയ്നാ സോഫിയായിലാണ് ഇപ്പോൾ ഇതു സൂക്ഷിച്ചിരിക്കുന്നത്. സ്പെയിനിലെ ആഭ്യന്തരയുദ്ധത്തിൽ ജനറൽ ഫ്രാങ്കോയുടെ ദേശീയ സേനയെ പിന്തുണച്ചിരുന്ന ജർമ്മനിയും ഇറ്റലിയും ചേർന്ന് ബാസ്ക് പ്രവിശ്യയിലെ ഗ്വേർണിക്ക പട്ടണത്തിന്മേൽ നടത്തിയ ബോംബാക്രമണം ലോകശ്രദ്ധയിൽ കൊണ്ടുവരാനാണ് പിക്കാസോ ഈ ചിത്രം വരച്ചത്. 1937 ജൂൺ പകുതിയോടെ വരച്ചു തീർത്ത ചിത്രം, ആദ്യം പാരിസിലെ അന്തരാഷ്ട്രീയ ചിത്രപ്രദർശനമേളയിൽ സ്പെയിനിൽ നിന്നുള്ള ചിത്രങ്ങളുടെ ഭാഗമായും തുടർന്ന് ലോകമെമ്പാടുമുള്ള വിവിധ വേദികളിലും പ്രദർശിപ്പിച്ചു. 1937 ആഗസ്റ്റ് 27 മുതൽ സെപ്തംബർ 19 വരെ സാൻ ഫ്രാൻസിസ്കോ കലാ മ്യൂസിയത്തിലാണ് അമേരിക്കയിലെ ഇതിന്റെ ആദ്യത്തെ പ്രദർശനം നടന്നത്. തുടർന്ന്, ന്യൂയോർക്കിലെ ആധുനിക കലാമ്യൂസിയത്തിൽ, 1939 നവംബർ 15-ന് തുടങ്ങിയ പിക്കാസോ കൃതികളുടെ സുപ്രധാനമായ പ്രദർശനം 1940 ജനുവരി 7 വരെ തുടർന്നു. പ്രദർശനത്തിന്റെ പ്രമേയം "പിക്കാസോ: അദ്ദേഹത്തിന്റെ കലയുടെ 40 വർഷം," എന്നായിരുന്നു. ആൽഫ്രെഡ് എച്ച് ബാർ ഷിക്കാഗോയിലെ ആർട്ട് ഇൻസ്റ്റിട്യൂട്ടുമായി സഹകരിച്ചാണ് ഇതു സംഘടിപ്പിച്ചത്. ഗ്വേർണിക്കയും അനുബന്ധരചനകളും ഉൾപ്പെടെ പിക്കാസോയുടെ 344 സൃഷ്ടികൾ ആ പ്രദർശനത്തിൽ ഉൾപ്പെട്ടു

ദുരിതമനുഭവിക്കുന്ന മനുഷ്യരും, മൃഗങ്ങളും അക്രമവും അരാജകത്വവും തകർത്ത കെട്ടിടങ്ങളുമാണ് ചിത്രത്തിൽ ഉള്ളത്.






ഗ്വേർണിക്കയുടെ സന്ദേശത്തെക്കുറിച്ച് വ്യത്യസ്തവും പരസ്പരവിരുദ്ധവുമായ അഭിപ്രായങ്ങൾ നിലവിലുണ്ട്. ചിത്രത്തിന്റെ രണ്ടു മുഖ്യഘടകങ്ങളായ കാളയുടേയും കുതിരയുടേയും സൂചനകളെക്കുറിച്ചു തന്നെ പലവിധം അഭിപ്രായങ്ങളുണ്ട്. ഇതേക്കുറിച്ച്, കലാചരിത്രകാരിയായ പട്രീഷ്യാ ഫെയ്‌ലിങ്ങ് ഇങ്ങനെ അഭിപ്രായപ്പെട്ടു: "കാളയും കുതിരയും ഹെസ്പാനിയ സംസ്കാരത്തിലെ പ്രധാന ബിംബങ്ങളാണ്. ഇതേ ബിംബങ്ങളെ വ്യത്യസ്ത ലക്ഷ്യങ്ങളോടെ പിക്കാസോ തന്നെ ഉപയോഗിച്ചിട്ടുണ്ടെന്നത്, ചിത്രത്തിൽ ഇവയുടെ കൃത്യമായ പ്രസക്തി നിർണ്ണയിക്കുകയെന്നത് കൂടുതൽ വിഷമകരമാക്കുന്നു. അവ തമ്മിലുള്ള ബന്ധം പിക്കാസോ തന്റെ ദീർഘമായ കലാസപര്യയിൽ ഒരു തരം Ballet ആയി പലവിധത്തിൽ അവതരിപ്പിക്കുന്നു."

ഗ്വേർണിക്കയിൽ അവയുടെ സ്ഥാനം വിശദീകരിക്കാൻ ആവശ്യപ്പെട്ടപ്പോൾ, പിക്കാസോ പ്രതികരിച്ചത് ഇങ്ങനെയാണ്:

ഗ്വേർണിക്ക പ്രദർശിക്കപ്പെട്ട പാരിസിലെ അതേ പ്രദർശനത്തിനു വേണ്ടി വരച്ച "ഫ്രാങ്കോയുടെ സ്വപ്നവും നുണയും" എന്ന പരമ്പയിലും പിക്കാസോ ഫ്രാങ്കോയെ, സ്വന്തം കുതിരയെ തിന്ന ശേഷം കലികയറിയ ഒരു കാളയുമായി മല്ലിടുന്ന ഒരു ഭീകരസത്വമായി ചിത്രീകരിച്ചു. ഈ പരമ്പരയിലെ ചിത്രങ്ങൾ പിക്കാസോ വരച്ചു തുടങ്ങിയത് ഗ്വേർണിക്കയുടെ മേലുള്ള ബോംബാക്രമണത്തിനു മുൻപായിരുന്നു. അവസാനത്തെ നാലു പാനലുകൾ പിന്നീടു ചേർത്തവയാണ്. അവയിൽ മൂന്നെണ്ണം ഗ്വേർണിക്കയുമായി നേരിട്ടു ബന്ധപ്പെട്ടുമിരിക്കുന്നു.

ഗ്വേർണിക്കയുടെ രചനക്കിടെ പിക്കാസോ ഇങ്ങനെ നിരീക്ഷിച്ചിട്ടുണ്ട്: "സ്പെയിനിലെ യുദ്ധം ജനങ്ങൾക്കും സ്വാതന്ത്ര്യത്തിനും എതിരായുള്ള പ്രതിലോമശക്തിയുടെ സമരമാണ്. കലാകാരനെന്ന നിലയിൽ എന്റെ ജീവിതം മുഴുവൻ തന്നെ പ്രതിലോമതയ്ക്കും കലയുടെ മരണത്തിനും എതിരായുള്ള നിരന്തരമായ പോരാട്ടമായിരുന്നു. പ്രതിലോമശക്തികളും മരണവുമായി എനിക്ക് ഒത്തുതീർപ്പിലെത്താനാകുമെന്ന് ആർക്കു സങ്കല്പിക്കാനാകും? ... ഇപ്പോൾ ഞാൻ വരച്ചുകൊണ്ടിരിക്കുന്നതും ഗ്വേർണിക്ക എന്നു പേരിടാനുദ്ദേശിക്കുന്നതുമായ ചിത്രത്തിലും, അടുത്ത കാലത്തെ എന്റെ എല്ലാ കലാസൃഷ്ടികളിലും, സ്പെയിൻ ദേശത്തെ വേദനയുടേയും മരണത്തിന്റേയും കടലിൽ മുക്കിയ സൈനികജാതിയോടുള്ള രോഷം വ്യക്തമായി പ്രകടിപ്പിച്ചിട്ടുണ്ട്.

ബെവർളി റേയുടെ അഭിപ്രായത്തിൽ താഴെപ്പറയുന്ന അഭിപ്രായങ്ങൾ ഗ്വേർണിക്കായെ സംബന്ധിച്ച് കലാചരിത്രകാരന്മാർക്കിടയിലുള്ള അഭിപ്രായസമന്വയത്തിന്റെ ഭാഗമാകുന്നു:

ഈ സുപ്രധാനസൃഷ്ടിയിൽ പിക്കാസോ, രാഷ്ട്രീയാധികാരത്തിനും അക്രമത്തിനും എതിരെയുള്ള ചെറുത്തുനില്പിൽ കലാകാരനെന്ന നിലയിൽ തന്റെ പങ്കും ശക്തിയും നിർവചിക്കാൻ ശ്രമിക്കുകായിരുന്നു. എങ്കിലും, കേവലം ഒരു രാഷ്ട്രീയരചന എന്നതിലുപരി, രാജനൈതികമായ അക്രമം, യുദ്ധം, മരണം എന്നിവയുടെ ഭീമൻ ശക്തിയിൽ നിന്നു വ്യക്തിയെ മോചിപ്പിച്ചു രക്ഷിക്കുന്ന ആത്മാവിഷ്കാരത്തിൽ കലയുടെ പങ്കിനെക്കുറിച്ചുള്ള പിക്കാസോയുടെ പ്രഖ്യാപനമായി ഈ രചനയെ കാണുന്നതാകും ശരി.

ഗ്വേർണിക്കയുടെ ഒരു തിരശീലപ്പതിപ്പ്(Tapestry copy), ന്യൂയോർക്കിൽ ഐക്യരാഷ്ട്രസഭയുടെ ആസ്ഥാനത്ത് സുരക്ഷാസമിതി സമ്മേളനസ്ഥാനത്തിന്റെ പ്രവേശനകവാടത്തിലെ ഭിത്തിയിൽ പ്രദർശിപ്പിച്ചിട്ടുണ്ട്. 1955-ൽ നെൽസൺ റോക്ക്ഫെല്ലറുടെ ആവശ്യപ്രകാരം നിർമ്മിച്ച്, 1985-ൽ റോക്ക്ഫെല്ലർ സംഘടന ഐക്യരാഷ്ട്രസഭയ്ക്ക് നൽകിയ ഈ പകർപ്പ്. മൂലരചനയുടെ അത്ര ഏകവർണ്ണമല്ലാതെ, തവിട്ടിന്റെ പല നിറഭേദങ്ങൾ ചേർന്നതാണ്. 2003 ഫെബ്രുവരി 5-ന് അമേരിക്കൻ ഐക്യനാടുകളുടെ വിദേശസചിവൻ കോളിൻ പൗവലും, ദേശീയസൂരക്ഷാ ഉപദേഷ്ടാവ് ജോൺ നീഗ്രോപോണ്ടും ചേർന്നു ഐക്യരാഷ്ട്രസഭാസ്ഥാനത്തിൽ ഇറാക്കിന്റെ മേലുള്ള അമേരിക്കൻ സൈനിക നടപടിക്കു വഴിയൊരുക്കാനായി നടത്തിയ വാർത്താസമ്മേളനത്തിന്റെ പശ്ചാത്തലത്തിൽ ഈ ചിത്രം കാണാതിരിക്കാനായി അതിനെ നീല നിറമുള്ള ഒരു കർട്ടൺ കൊണ്ടു മറച്ചു. ആക്രോശിക്കുന്ന രൂപങ്ങൾ ചിത്രീകരിക്കുന്ന കാടൻ വരകൾ വാർത്താസമ്മേളനത്തിനു പശ്ചാത്തലമാകുന്നതും ചിത്രത്തിലെ കുതിരയുടെ പൃഷ്ടഭാഗം പ്രസംഗകരുടെ തലക്കു തൊട്ടുമുകളിൽ വരുന്നതും ടെലിവിഷൻ വാർത്താലേഖകർ ഇഷ്ടപ്പെടാതിരുന്നതിനാലാണ് ചിത്രം മറച്ചതെന്ന് അടുത്ത ദിവസം വിശദീകരണം ഉണ്ടായി. എന്നാൽ ഇറാക്കിന്റെ മേലുള്ള ആക്രമണത്തിനു വേണ്ടി പൗവലും നീഗ്രോപോണ്ടും വാദിക്കുമ്പോൾ പിക്കാസോയുടെ യുദ്ധവിരുദ്ധ ചിത്രം അതിനു പശ്ചാത്തലമാകുന്നതു തടയാൻ ബുഷ് ഭരണകൂടം ഐക്യരാഷ്ട്രസഭാധികാരികളുടെ മേൽ സമ്മർദ്ദം ചെലുത്തിയതിനെ തുടർന്നാണ് ചിത്രം മറച്ചതെന്ന് നയതന്ത്രപ്രതിനിധികളിൽ ചിലർ പത്രലേഖകരോടു വെളിപ്പെടുത്തിയതായി പറയപ്പെടുന്നു.


</doc>
<doc id="151834" url="https://ml.wikipedia.org/wiki?curid=151834" title="സനുഷ">
സനുഷ

മലയാളചലച്ചിത്രവേദിയിലെ ഒരു അഭിനേത്രിയാണ് സനുഷ.

കാസർഗോഡ് ജില്ലയിലെ ഒരു നീലേശ്വരത്താണ് സനുഷയുടെ ജനനം. കണ്ണൂർ ജില്ലയിലെ പള്ളിക്കുന്നിലെ ശ്രീപുരം സ്കൂളിൽ പ്രാഥമിക വിദ്യാഭ്യാസം പൂർത്തിയാക്കി. ബാലതാരമായാണ് ഇവർ ചലച്ചിത്രരംഗത്ത് പ്രവേശിച്ചത്. വിനയൻ സംവിധാനം ചെയ്ത "നാളൈ നമതെ" എന്ന തമിഴ് ചലച്ചിത്രത്തിലാണ് നായികയായി തുടക്കം കുറിച്ചത്. ദിലീപ് നായകനായി അഭിനയിക്കുന്ന മിസ്റ്റർ മരുമകൻ എന്ന ചലച്ചിത്രത്തിലാണ് മലയാളത്തിൽ ആദ്യമായി നായികയായി അഭിനയിക്കുന്നത്.

കാഴ്ച എന്ന ചലച്ചിത്രത്തിലെ അഭിനയത്തിന് 2004-ൽ മികച്ച ബാലതാരത്തിനുള്ള പുരസ്കാരം നേടി.


</doc>
<doc id="151838" url="https://ml.wikipedia.org/wiki?curid=151838" title="രുദ്രവീണ">
രുദ്രവീണ

ഒരു പൗരാണിക സംഗീതോപകരണമാണ് രുദ്രവീണ.ഹിന്ദുസ്ഥാനി സംഗീതത്തിൽ ബീൻ എന്നും അറിയപ്പെടുന്നു.ബീനിൽ കുടങ്ങളുടെ ആകൃതിയിലുള്ള രണ്ടു മര കുംഭങ്ങൾക്കിടയിൽ ചേർത്തു ഘടിപ്പിച്ചിട്ടുള്ള മരത്തണ്ടിൽ 24 മെട്ടുകളും 7 കമ്പികളും ഘടിപ്പിച്ചിട്ടുണ്ടായിരിക്കും.ഇവയിൽ നാലു കമ്പികൾ പ്രധാന ബ്രിഡ്ജിനെ തോട്ടു കൊണ്ട് മെട്ടുകളുടെ മുകളിൽക്കൂടെ മരത്തണ്ടിന്റെ അറ്റത്തുള്ള ബരഡുകളിലാണ് ഘടിപ്പിച്ചിരിക്കുക.വായിക്കുന്ന നാലു കമ്പികൾ യഥാക്രമം മന്ദ്രസ്ഥായിമദ്ധ്യം, മന്ദ്രസ്ഥായിഷഡ്ജ്, മന്ദ്രസ്ഥായിപഞ്ചം, അതിമന്ദ്രഗാന്ധാർ/ഷഡ്ജ് എന്നിവയിൽ ശ്രുതി ചേർത്തിട്ടുള്ള നായകി, ഖരജ്, പഞ്ചം, ലരജ് എന്നീ നാമങ്ങളാൽ അറിയപ്പെടുന്നു.ധ്രുപദ് ശൈലിയിലുള്ള ഗാനങ്ങളാണ് ബീനിൽക്കൂടി ആലപിക്കാറുള്ളത്.




</doc>
<doc id="151860" url="https://ml.wikipedia.org/wiki?curid=151860" title="തുറവൂർ മഹാക്ഷേത്രം">
തുറവൂർ മഹാക്ഷേത്രം

ആലപ്പുഴ ജില്ലയിലെ ചേർത്തല താലൂക്കിൽ തുറവൂർ ഗ്രാമത്തിൽ ദേശീയപാത 966-ന്റെ പടിഞ്ഞാറുഭാഗത്ത് സ്ഥിതിചെയ്യുന്ന പുരാതന ക്ഷേത്രമാണ് തുറവൂർ മഹാക്ഷേത്രം. മഹാവിഷ്ണുവിന്റെ അവതാരങ്ങളായ നരസിംഹമൂർത്തിയും സുദർശനമൂർത്തിയുമാണ് ക്ഷേത്രത്തിലെ പ്രധാനപ്രതിഷ്ഠകൾ. ഇരുമൂർത്തികളും ഒരേ നാലമ്പലത്തിന്റെ രണ്ടുഭാഗങ്ങളിലായി തുല്യപ്രാധാന്യത്തോടെ വാഴുന്നു. ഇത്തരത്തിൽ കേരളത്തിലുള്ള ഏകക്ഷേത്രമാണിത്. ഉപദേവതകളായി ഗണപതി, അയ്യപ്പൻ, ദുർഗ്ഗാദേവി, നാഗദൈവങ്ങൾ, ബ്രഹ്മരക്ഷസ്സ്, യക്ഷി എന്നിവർക്കും ക്ഷേത്രത്തിൽ പ്രതിഷ്ഠകളുണ്ട്. ഇവർക്കൊപ്പം ശിവന്റെ സങ്കല്പാരാധനയുമുണ്ട്. മുഖ്യപ്രതിഷ്ഠകളും ഉപപ്രതിഷ്ഠകളുമെല്ലാം കിഴക്കോട്ട് ദർശനമായിട്ടുള്ള അപൂർവ്വം ക്ഷേത്രങ്ങളിലൊന്നാണിത്. കേരളത്തിലെ ഏറ്റവും വലിയ ആനക്കൊട്ടിലുള്ള ക്ഷേത്രമാണിത്. തുലാമാസത്തിൽ ദീപാവലി നാളിൽ ആറാട്ട്

വാരണാസിയിലെ നരസിംഹഘട്ടിൽ നിന്ന് പുഴവഴി നരസിംഹത്തെ ഇവിടെ കൊണ്ടുവന്ന് ഭൂതനിലത്ത് ഇറക്കിയെന്നും അവിടെനിന്ന് ഈ ക്ഷേത്രസ്ഥാനത്ത് വന്നെത്തിയ നരസിംഹമൂർത്തി ഇവിടെ ദുർഗയായി സങ്കല്പിക്കപ്പെട്ടിരുന്ന സ്ഥാനത്ത് കയറിയിരുന്നു എന്നും ഒരു പുരാവൃത്തം പറയുന്നു. മറ്റൊരു ഐതിഹ്യം അനുസരിച്ച് ചേരമാൻ പെരുമാൾ ക്ഷേത്രം നിർമിച്ച് പെരുമന ഇല്ലത്തിന് കൈമാറി. പിന്നീട് ഇത് കൈനിക്കര, നെടുമ്പുറം, തേവലപ്പൊഴി, പള്ളിക്കീഴിൽ, നാറാണത്ത് എന്നീ ഇല്ലക്കാരുടെ കൈവശമായി. പിന്നീട് കൊച്ചി, തിരുവിതാംകൂർ രാജ്യങ്ങളുടെയും കൈവശമായി. ഇപ്പോൾ തിരുവിതാംകൂർ ദേവസ്വം ബോർഡിന്റെ കീഴിലാണ്.

കേരളത്തിലെ ഏറ്റവും മനോഹരമായ ക്ഷേത്രങ്ങളിലൊന്നാണ് തുറവൂർ മഹാക്ഷേത്രം. എറണാകുളം - ആലപ്പുഴ റൂട്ടിൽ രണ്ട് സ്ഥലങ്ങൾക്കും ഒത്തനടുക്കായി സ്ഥിതിചെയ്യുന്ന ഈ ക്ഷേത്രം റോഡിൽനിന്ന് നോക്കിയാൽത്തന്നെ പൂർണ്ണമായി കാണാം. ക്ഷേത്രമതിൽക്കകത്തുകടന്നാൽ കിഴക്കുഭാഗത്ത് വലിയ ആനക്കൊട്ടിൽ കാണാൻ കഴിയും. കേരളത്തിലെ ഏറ്റവും വലിയ ആനക്കൊട്ടിലാണിത്. ആനക്കൊട്ടിലിന് പുറത്ത് ഭഗവദ്വാഹനമായ ഗരുഡനെ ശിരസ്സിലേന്തുന്ന രണ്ട് സ്വർണ്ണക്കൊടിമരങ്ങൾ ഇതിന് തൊട്ടുപുറകിലുണ്ട്. കേരളത്തിലെ ഏറ്റവും വലിയ കൊടിമരങ്ങളുടെ പട്ടികയിൽ ഇവയുണ്ട്. 

മറ്റുക്ഷേത്രങ്ങളിൽനിന്ന് തുറവൂരിന്റെ പ്രത്യേകത എന്തെന്നുവച്ചാൽ ഒരേ നാലമ്പലത്തിനകത്ത് തുല്യപ്രാധാന്യത്തോടെ രണ്ട് പ്രതിഷ്ഠകൾ കുടികൊള്ളുന്നു എന്നതാണ്. ഇവിടെ നാലമ്പലം രണ്ടായി ഭാഗിച്ചിരിയ്ക്കുന്നു. അതിൽ തെക്കുവശത്ത് സുദർശനമൂർത്തിയുടെയും വടക്കുവശത്ത് നരസിംഹമൂർത്തിയുടെയും ശ്രീകോവിലുകളാണ്. സുദർശനമൂർത്തിയുടെ പ്രതിഷ്ഠയ്ക്കാണ് പഴക്കം കൂടുതൽ. തെക്കുഭാഗത്തുള്ള രണ്ടുനില വട്ടശ്രീകോവിലിൽ കിഴക്കോട്ട് ദർശനമായാണ് മഹാവിഷ്ണുവിന്റെ ഈ തിരുവായുധത്തിന്റെ പ്രതിഷ്ഠ. ഇവിടെ ശ്രീകോവിലിനകത്തെ മൂന്നാമത്തെ മുറിയാണ് വിഗ്രഹം പ്രതിഷ്ഠിച്ചിരിയ്ക്കുന്ന ഗർഭഗൃഹം. ആറടി ഉയരം വരുന്ന കൃഷ്ണശിലാനിർമ്മിതമായ ചതുർബാഹു വിഷ്ണുവിഗ്രഹത്തിലാണ് സുദർശനമൂർത്തിയുടെ ചൈതന്യം ആവാഹിച്ചിരിയ്ക്കുന്നത്. സുദർശനമൂർത്തിയുടെ പ്രതിഷ്ഠ ഭാരതത്തിൽത്തന്നെ അത്യപൂർവ്വമാണ്. കേരളത്തിൽ ഇവിടെക്കൂടാതെ തിരുവല്ല ക്ഷേത്രത്തിൽ മാത്രമാണ് സുദർശനമൂർത്തി പ്രധാനപ്രതിഷ്ഠയായ ഒരു ക്ഷേത്രമുള്ളത്. ശ്രീകോവിലിനുമുന്നിൽ വലിയൊരു നമസ്കാരമണ്ഡപമുണ്ട്. ഒറ്റക്കല്ലിൽ തീർത്ത പതിനാറുകാലുകളാണ് ഈ മണ്ഡപത്തിന്. പതിനാറുകൈകളുള്ള രൂപമായാണ് സുദർശനമൂർത്തിയെ സാധാരണ ചിത്രീകരിയ്ക്കാറുള്ളത് (ഇവിടെ നാലുകൈകളേയുള്ളൂ). ആ പതിനാറുകൈകളെ പ്രതിനിധികരിയ്ക്കുന്നതാണ് മണ്ഡപത്തിന്റെ പതിനാറുകാലുകൾ. 

നരസിംഹമൂർത്തിയുടെ പ്രതിഷ്ഠ ഏകദേശം ഏഴാം നൂറ്റാണ്ടിലുണ്ടായതാണ്. വടക്കുഭാഗത്തുള്ള രണ്ടുനില ചതുരശ്രീകോവിലിൽ കിഴക്കോട്ട് ദർശനമായാണ് മഹാവിഷ്ണുവിന്റെ ഈ നാലാം തിരുവവതാരത്തിന്റെ പ്രതിഷ്ഠ. ഉഗ്രനരസിംഹമൂർത്തിസങ്കല്പമാണ് ഇവിടെയുള്ളത്. ഇവിടെ ശ്രീകോവിലിനകത്തെ രണ്ടാമത്തെ മുറിയാണ് വിഗ്രഹം പ്രതിഷ്ഠിച്ചിരിയ്ക്കുന്ന ഗർഭഗൃഹം. ആറടി ഉയരം വരുന്ന അഞ്ജനശിലാനിർമ്മിതമായ ചതുർബാഹു വിഷ്ണുവിഗ്രഹത്തിലാണ് നരസിംഹമൂർത്തിയുടെ ചൈതന്യം ആവാഹിച്ചിരിയ്ക്കുന്നത്. ശങ്കരാചാര്യരുടെ ശിഷ്യനായിരുന്ന പദ്മപാദർ കാശിയിൽ പൂജിച്ചിരുന്ന വിഗ്രഹമാണത്രേ ഇത്. പിന്നീട് ശങ്കരാചാര്യരുടെ ഒരു പിന്മുറക്കാരൻ കേരളത്തിലെത്തിച്ച് ഇന്നത്തെ സ്ഥാനത്ത് പ്രതിഷ്ഠിയ്ക്കുകയായിരുന്നു. ഈ ശ്രീകോവിലിനുമുമ്പിലും വലിയൊരു നമസ്കാരമണ്ഡപമുണ്ട്. എന്നാൽ ഇതിന് എട്ടുകാലുകളേയൂള്ളൂ. 

രണ്ട് ശ്രീകോവിലുകളും ചുവർച്ചിത്രങ്ങളാലും ദാരുശില്പങ്ങളാലും അലംകൃതമാണ്. സുദർശനമൂർത്തിയുടെ ശ്രീകോവിലിനുചുറ്റുമുള്ള ദാരുശില്പങ്ങളിൽ ഗണപതിയെ പാലൂട്ടുന്ന പാർവ്വതി, നന്തിയുടെ പുറത്തുള്ള ശിവൻ തുടങ്ങിയ അപൂർവ്വരൂപങ്ങൾ ഉൾപ്പെടുന്നു. കൂടാതെ ദേവതകളുടെ ചെറുരൂപങ്ങളെ കാണിയ്ക്കുന്ന ചുവർച്ചിത്രങ്ങളുമുണ്ട്. നരസിംഹമൂർത്തിയുടെ ശ്രീകോവിലിനുചുറ്റും കൃത്യമായ ദൂരം പാലിച്ച് ഒരുപാട് ആനകളുടെ രൂപങ്ങൾ കൊത്തിവച്ചിരിയ്ക്കുന്നു. ഇവയിൽ രണ്ടെണ്ണമൊഴികെ ബാക്കിയെല്ലാം തുമ്പിക്കൈ ഉയർത്തിപ്പിടിച്ചിരിയ്ക്കുന്നു. കൂടാതെ അനന്തശായിയായ മഹാവിഷ്ണു, നടരാജമൂർത്തി, ഉഗ്രനരസിംഹമൂർത്തി, ശ്രീകൃഷ്ണൻ തുടങ്ങിയവരുടെ ചുവർച്ചിത്രങ്ങളുമുണ്ട്. രണ്ട് ശ്രീകോവിലുകളിലും നിവേദ്യത്തിന് ഒരേ തിടപ്പള്ളിയാണ്. അത് സുദർശനമൂർത്തിയുടെ ശ്രീകോവിലിന് തെക്കുകിഴക്കുഭാഗത്ത് സ്ഥിതിചെയ്യുന്നു. കൂടാതെ അഭിഷേകത്തിനും നിവേദ്യത്തിനുമുപയോഗിയ്ക്കുന്ന കിണറും ഒന്നുതന്നെ. അത് സുദർശനമൂർത്തിയുടെ ശ്രീകോവിലിന് വടക്കുകിഴക്കുഭാഗത്ത് സ്ഥിതിചെയ്യുന്നു

കിഴക്കുഭാഗത്ത് ക്ഷേത്രത്തിനും റോഡിനും ഇടയ്ക്ക് വലുതും മനോഹരവുമായ ക്ഷേത്രക്കുളം സ്ഥിതിചെയ്യുന്നു. ഉഗ്രമൂർത്തികളായ നരസിംഹമൂർത്തിയുടെയും സുദർശനമൂർത്തിയുടെയും രൗദ്രഭാവം കുറയ്ക്കുന്നതിനാണത്രേ നടയ്ക്കുമുന്നിൽ കുളം. ഈ കുളത്തിലേതുപോലെ തെളിനീർ സമീപപ്രദേശങ്ങളിലൊന്നുമില്ല. ശാന്തിക്കാരും ഭക്തരും ക്ഷേത്രദർശനത്തിനുമുമ്പ് കുളിയ്ക്കുന്നതും ഉത്സവത്തിന്റെ അവസാനം ആറാട്ട് നടത്തുന്നതും ഈ കുളത്തിലാണ്. കൂടാതെ ഈ കുളത്തിലെ ജലവും അഭിഷേകത്തിനെടുക്കാറുണ്ട്. നിർഭാഗ്യവശാൽ കുറച്ചുകാലം മുമ്പ് ഈ കുളം പായൽ നിറഞ്ഞ് വൃത്തികേടായ നിലയിൽ കണ്ടിരുന്നു. പിന്നീട് നാട്ടുകാരുടെ സഹായസഹകരണങ്ങളോടെ കുളം വൃത്തിയാക്കി, ഭക്തജനങ്ങൾക്ക് തുറന്നുകൊടുത്തു. 

ക്ഷേത്രത്തിൽ ഉപദേവതകളായി നാലമ്പലത്തിനകത്ത് കന്നിമൂലയിൽ ഗണപതിയും പുറത്ത് അയ്യപ്പനും നാഗദൈവങ്ങളും ദുർഗ്ഗയും ബ്രഹ്മരക്ഷസ്സും യക്ഷിയും കുടിയിരുത്തപ്പെട്ടിരിയ്ക്കുന്നു. ഇവരെല്ലാം കിഴക്കോട്ട് ദർശനമായാണ് കുടിയിരുത്തപ്പെട്ടിരിയ്ക്കുന്നത്.
പ്രത്യേകം ഒരു രൂപവും കൊത്തിയിട്ടില്ലാത്ത് ഒരു ശിലാഘണ്ഡമാണ് ദുർഗ്ഗാപ്രതിഷ്ഠ. വാരണാസിയിൽ നരസിംഹഘാട്ടിൽ നിന്നും കൊണ്ടുവന്ന നരസിംഹമൂർത്തി ഇന്ന് ദുർഗ്ഗയായി ആരാധിക്കുന്ന് ഈ സ്ഥലത്ത് ഇരിപ്പുറപ്പിച്ചു എന്ന് ഐതിഹ്യം.

ഈ ക്ഷേത്രത്തിൽ എത്തിച്ചേരുന്ന മുഴുവൻ ഭക്തജനങ്ങൾക്കും 2010 നവംബർ 17 മുതൽ അന്നദാനം പ്രസാദമായി നൽകുന്നു. തുറവൂർ സർക്കാർ ആശുപത്രിയിൽ ചികിത്സയിൽ കഴിയുന്ന മുഴുവൻ രോഗികൾക്കും നിത്യ അന്നദാനം നൽകിയതിനു ശേഷമാണ് പ്രസാദമൂട്ട് നടത്തുന്നത്. വ്യാഴം, ഞായർ ദിവസങ്ങളിൽ 1000 പേർക്കും അല്ലാത്ത ദിവസങ്ങളിൽ ഏകദേശം 500 പേർക്കും അന്നദാനം നടക്കുന്നു. ആണ്ടുപിറപ്പായ ചിങ്ങമാസം ഒന്നാം തീയതി രാവിലെ മുതൽ മലർ, കദളിപ്പഴം പ്രസാദവും പന്തീരടി പൂജക്ക് ശേഷം പാല്പായസവും ഊട്ടിനുമുന്നോടിയായി നൽകുന്നു.

തുറവൂർ മഹാക്ഷേത്ര ഭക്തജനസമിതി എന്ന ഭക്തജനങ്ങളുടെ സമിതിയാണ് നിത്യ അന്നദാനത്തിനെ ചുമതല വഹിക്കുന്നത്. ഇപ്പോൾ ഒരു വൃദ്ധസദനത്തിന്റെ പണിപുരയിലാണ്.
ബഹു:കേരള ഹൈക്കോടതിയുടെ
വിധി ഉത്തരവ് പ്രകാരം
ക്ഷേത്രത്തിൽ പ്രവർത്തിച്ചിരുന്ന "തുറവൂർ മഹാക്ഷേത്ര ഭക്തജന സമിതിയെ " ക്ഷേത്രത്തിലെ പ്രവർത്തനങ്ങളിൽ നിന്നും നീക്കം ചെയ്യുകയും, ക്ഷേത്ര കാര്യങ്ങളിൽ ദേവസ്വം ബോർഡിനെ സഹായിക്കുന്നതിന് തിരുവിതാംകൂർ ദേവസ്വം ബോർഡ് നിയമാവലി പ്രകാരം രജിസ്റ്റർ ചെയ്യപ്പെട്ട ഭക്തജനങ്ങളിൽ നിന്നും തെരഞ്ഞെടുക്കപ്പെട്ട അംഗങ്ങൾ ഉൾപ്പെട്ട പുതിയ "ക്ഷേത്ര ഉപദേശക സമിതി" 2018 ഒക്ടോബർ മാസം 7 ന് രൂപീകരിക്കപ്പെടുകയും ചെയ്തു.

ക്ഷേത്രത്തിലെ നിത്യ അന്നദാനമുൾപ്പടെയുള്ള കാര്യങ്ങൾ നിയന്ത്രിക്കുന്നതും,ക്ഷേത്രത്തിലെ തിരുവുത്സവവും,മറ്റ് വിശേഷ ചടങ്ങുകളിലും ബോർഡിനെ സഹായിക്കുന്നതും പുതുതായി രൂപീകരിച്ച ക്ഷേത്ര ഉപദേശക സമിതിയാണ്.

പുറപ്പെടാശാന്തി സമ്പ്രദായം നിലവിലുള്ള കേരളത്തിലെ അപൂർവം ക്ഷേത്രങ്ങളിലൊന്നാണ് തുറവൂർ മഹാക്ഷേത്രം. മറ്റ് ക്ഷേത്രങ്ങളിൽ നിന്ന് വ്യത്യസ്തമായ ആചാരങ്ങളാണ് ഇവിടുള്ളത്. ഒരുവർഷം കഠിനവ്രതത്തോടെ നരസിംഹമൂർത്തിയെയും മഹാസുദർശന മൂർത്തിയെയും പൂജിച്ചാരാധിക്കുന്ന മുഖ്യപുരോഹിതനായ മേൽശാന്തി ഇക്കാലയളവിൽ തീവ്രനൈഷ്ഠിക ബ്രഹ്മചര്യത്തോടെ പുറപ്പെടാശാന്തിയനുഷ്ഠിക്കുന്ന സമ്പ്രദായമാണ് ഇവിടെ നിലവിലുള്ളത്. ഒരു മേടവിഷു മുതൽ അടുത്ത മേടവിഷു വരെയാണ് കാലാവധി. തരണനല്ലൂർ ആയിരുന്നു ഇവിടുത്തെ തന്ത്രി എന്നും ക്ഷേത്രപ്രവേശനവിളംബരത്തെ തുടർന്ന് അവർ ഒഴിഞ്ഞപ്പോൾ പുതുമന ദാമോദരൻ നമ്പൂതിരി തന്ത്രം ഏറ്റെടുത്തു എന്നും കാണുന്നു.. ദാമോദരൻ നമ്പൂതിരിയുടെ മരണശേഷം അദ്ദേഹത്തിന്റെ പിന്മുറക്കാർ താന്ത്രികവൃത്തി ഏറ്റെടുത്തിരിയ്ക്കുന്നു.

നിത്യേന അഞ്ചു പൂജകൾ. കൂടാതെ മൂന്ന് ശീവേലികളും. പുലർച്ചെ മൂന്നുമണിയ്ക്ക് നിയമവെടിയോടുകൂടി പള്ളിയുണർത്തൽ. പിന്നീട് നാലുമണിയ്ക്ക് നട തുറക്കുന്നു. നിർമ്മാല്യ ദർശനവും അഭിഷേകവും കഴിഞ്ഞാൽ ഉഷഃപൂജ തുടങ്ങും. പിന്നീട് എതിരേറ്റുപൂജയും ശീവേലിയും. ഇവിടെ രണ്ടുസമയത്താണ് പന്തീരടിപൂജ. ആദ്യം തെക്കേടത്താണ് (സുദർശനമൂർത്തിയുടെ നട) നടത്തുക. പിന്നീട് വടക്കേടത്തും (നരസിംഹമൂർത്തിയുടെ നട) നടത്തും. 11 മണിയോടെ ഉച്ചപ്പൂജ തുടങ്ങും. അതുകഴിഞ്ഞാൽ ഉച്ചശീവലി. 12 മണിയ്ക്ക് നടയടയ്ക്കും.

വൈകീട്ട് അഞ്ചുമണിയ്ക്ക് നട വീണ്ടും തുഠക്കുന്നു. സൂര്യാസ്തമയസമയത്ത് ദീപാരാധന നടത്തുന്നു. പിന്നീട് അത്താഴപ്പൂജയും ശീവേലിയും കഴിഞ്ഞ് രാത്രി 8 മണിയോടെ നടയടയ്ക്കുന്നു.

തുലാമാസത്തിൽ മകയിരം കൊടികയറി ചിത്തിര ആറാട്ടായി 10 ദിവസമാണ് ഇവിടത്തെ ഉത്സവം. ദീപാവലി ദിവസം ഇതിനിടയിൽ വരുന്നു. അന്നാണ് വലിയവിളക്ക്. ഉത്സവത്തിന്റെ ഭാഗമായി നരസിംഹവിഗ്രഹം കണ്ടെത്തിയ സ്ഥലം വരെ എഴുന്നള്ളിപ്പുണ്ട്. കലാപരിപാടികളും ചെണ്ടമേളവും തായമ്പകയും പഞ്ചവാദ്യവും വെടിക്കെട്ടുമെല്ലാം ഉത്സവത്തിന് മാറ്റുകൂട്ടുന്നു. കൂടാതെ വിഷു, തിരുവോണം, ഏകാദശി, ദ്വാദശി, മണ്ഡലകാലം, വ്യാഴാഴ്ചകൾ, അഷ്ടമിരോഹിണി, മകരവിളക്ക് തുടങ്ങിയവയും ക്ഷേത്രത്തിൽ ആചരിച്ചുവരുന്നു. 

ദേശീയപാത എറണാകുളം–ആലപ്പുഴ റൂട്ടിൽ തുറവൂർ ജംൿഷനിൽത്തന്നെയാണ് ക്ഷേത്രം. റോഡിൽനിന്നു നോക്കിയാൽ നൃസിംഹമൂർത്തിയുടെയും മഹാസുദർശന മൂർത്തിയുടെയും ഇരു നടകൾക്ക് മുൻപിൽ വിശാലമായ തീർത്ഥകുളത്തോടുകൂടിയ ക്ഷേത്രം മുഴുവൻ കാണാൻ കഴിയും. എറണാകുളത്തുനിന്നും ആലപ്പുഴയിൽനിന്നും മധ്യയാണ് ക്ഷേത്രം സ്ഥിതി ചെയ്യുന്നത്. ഏകദേശം 35 കീലോമീറ്റർ ദൂരമാണ് ഇരു സ്ഥലങ്ങളിലേക്കും.

വെടി വഴിപാടാണ് ക്ഷേത്രത്തിലെ പ്രധാന വഴിപാട്. അതിൽത്തന്നെ വലിയവെടിയും ചെറിയവെടിയുമുണ്ട്. വഴിപാട് നടത്തുന്നയാളുടെ പേരും നക്ഷത്രവും വെടികളുടെ എണ്ണവും വിളിച്ചുപറഞ്ഞാണ് വഴിപാട് നടത്തുന്നത്. കോൺവെടി, ചുറ്റുവെടി എന്നിവ പ്രധാനമാണ്. സാധാരണഗതിയിൽ ദേവീക്ഷേത്രങ്ങളിലും ശിവക്ഷേത്രങ്ങളിലും നടന്നുവരുന്ന വെടി വഴിപാട് നടത്തുന്ന അപൂർവ്വം വൈഷ്ണവക്ഷേത്രങ്ങളിലൊന്നാണിത്. കൂടാതെ പാനകം (ശർക്കരവെള്ളം), പാൽപായസം, സുദർശനഹോമം തുടങ്ങിയ വഴിപാടുകളുമുണ്ട്.


</doc>
<doc id="151865" url="https://ml.wikipedia.org/wiki?curid=151865" title="താപാമ്പ്">
താപാമ്പ്

കീടവർഗ്ഗത്തിൽ പെട്ട ഒരു ജീവിയാണ് താപാമ്പ്. മഴക്കാലത്തിനു ശേഷം മഞ്ഞുകാലം വരുന്നതിനു മുന്നേ ഉള്ള കാലങ്ങളിൽ ഈർപ്പവും ആർദ്രതയും ഉളളിടത്താണ് ഇവയെ കണ്ടുവരുന്നത്. താപാമ്പിന് ഈര്പ്പമില്ലാതെ ജീവിക്കാന് കഴിയുകയില്ല. തിളങ്ങുന്ന കറുപ്പ് നിറമുള്ള ഈ ജീവിക്ക് പുറത്ത് മഞ്ഞ കലർന്ന ഇളംപച്ച വരകൾ ഉണ്ടാകും. വഴുവഴുപ്പുളള ശരീരഘടനയാണ്. ഇവയുടെ തല ചട്ടുകത്തിന്റെ ആകൃതിയിൽ ആയതിനാൽ ചട്ടുകത്തലയൻ എന്നും വിളിക്കാറുണ്ട്. 2-3 സെന്റീമീറ്റർ ആണ് ഇവയുടെ ശരാശരി നീളം. ഇവ ഇഴഞ്ഞ് പോകുന്നിടത്തെല്ലാം പശ പോലെ ഒരു ദ്രാവകം കാണാം. 

ഒച്ചിനെപ്പോലെ പുറത്ത് ഉപ്പ് തൂവിയിട്ടാൽ ശരീരത്തിലെ ജലം മുഴുവൻ നഷ്ടപ്പെട്ട് താപാമ്പും അലിഞ്ഞ് ഇല്ലാതെയാകും. ഈ ജീവിയ്ക്ക് വിഷാംശം ഉള്ളതായി ശാസ്ത്രീയമായി തെളിയിക്കപ്പെട്ടിട്ടുണ്ട്. 
https://www.ncbi.nlm.nih.gov/pmc/articles/PMC4070999/


</doc>
<doc id="151901" url="https://ml.wikipedia.org/wiki?curid=151901" title="വിഷ്ണുസ്മൃതി">
വിഷ്ണുസ്മൃതി

പ്രസിദ്ധമായ ഒരു സ്മൃതി ഗ്രന്ഥമാണ് വിഷ്ണുസ്മൃതി. ഈ ഗ്രന്ഥം "വിഷ്ണുധർമശാസ്ത്രം" എന്നും അറിയപ്പെടുന്നു. ധർമശാസ്ത്ര ഗ്രന്ഥങ്ങളിൽ വളരെ പ്രധാനപ്പെട്ടതാണിത്. വിഷ്ണുസ്മൃതി, "വിഷ്ണുസൂത്രം" എന്ന പേരിലും അറിയപ്പെടുന്നു. നൂറു അദ്ധ്യായമുള്ള ഈ സ്മൃതി ഗ്രന്ഥം മഹാവിഷ്ണു ഭൂമിദേവിക്ക് ഉപദേശിച്ചു കൊടുക്കുന്ന രീതിയിലാണ്‌. ഇതിൽ പല അദ്ധ്യായങ്ങളിലും സൂത്രങ്ങളുടെ എണ്ണം പലവിധത്തിലാണ്. വിവിധ വിഷയങ്ങളെക്കുറിച്ച് വളരെ വ്യക്തമായ രീതിയിൽ ഈ സ്മൃതി ഗ്രന്ഥത്തിൽ വിവരിക്കുന്നുണ്ട്.കൃഷ്ണയജുർവേദത്തിലെ കഠശാഖയുമായി ഇതു ബന്ധപ്പെട്ടിരിക്കുന്നു. എല്ലാവരാലും സ്വീകരിക്കപ്പെടുന്ന സന്ദേശങ്ങളാണിതിലുളളത്.<br>
ധർമശാസ്ത്ര ഗ്രന്ഥങ്ങൾ അനവധിയാണ്. പതിനെട്ടു പുരാണങ്ങളിലും പതിനെട്ടു ഉപപുരാണങ്ങളിലുമുണ്ടത് . വാല്മീകി രാമായണവും , വ്യാസഭാരതവും പൂർണമായും പ്രായോഗിക ധർമശാസ്ത്രം മാത്രമാണ് വിവരിക്കുന്നത്. 
വിഷ്ണുസ്മൃതിയിലുള്ള നൂറു അധ്യായങ്ങളെ പ്രധാനപ്പെട്ട അഞ്ചു ഭാഗങ്ങളാക്കി തരം തിരിച്ചിരിക്കുന്നു.<br> 
അതിൽ ആദ്യഭാഗത്തിന് നൽകിയിരിക്കുന്ന പേര് "ഭൂമിദേവി പ്രാർത്ഥനയും വർണധർമ്മവും" എന്നാകുന്നു.
ഈ ഭാഗത്ത്‌ പ്രധാനമായും രണ്ടു അധ്യായങ്ങളാണ് ഉള്ളത്.അതിൽ ആദ്യ അധ്യായം ഭൂമിദേവി മഹാവിഷ്ണുവിനോട് ധർമശാസ്ത്രം വിവരിക്കണമെന്നു അഭ്യർത്ഥിക്കുന്നു.തുടർന്ന് വരുന്ന രണ്ടാം അധ്യായത്തിൽ നാലുവർണങ്ങളുടെ കർമധർമങ്ങൾ വിവരിക്കുന്നു.<br><br>
രണ്ടാമത്തെ ഭാഗത്തിന് നൽകിയിരിക്കുന്ന പേര് "വ്യവഹാര കാണ്ഡം" എന്നാകുന്നു

രണ്ടുമുതൽ തുടർന്ന് വരുന്ന പതിനാറു അധ്യായങ്ങളെയാണ് "വ്യവഹാര കാണ്ഡ"ത്തിൽ ഉൾപ്പെടുത്തിയിരിക്കുന്നത് . 
പിതൃസ്വത്തിന്റെ വിഭജന നിയമങ്ങൾ,സത്യം തെളിക്കുവാനുള്ള ജല,അഗ്നി,വിഷ പരീക്ഷണങ്ങൾ ,സാക്ഷികളുടെ മഹത്ത്വം ,രാജധർമ്മം,എല്ലാവിധ അളവുകളുടെയും വിവരണം,തെറ്റുകൾ,കുറ്റങ്ങൾ ,വഞ്ചന,കൊലപാതകം,കളവ്,കൈക്കൂലി,കള്ളപ്രമാണം എന്നിവയ്ക്കുള്ള ശിക്ഷകൾ,കടം,പലിശ,ജാമ്യം,ഒറ്റി എന്നീ വിഷയങ്ങൾ ഈ ഭാഗങ്ങളിൽ ഉൾക്കൊള്ളിച്ചിരിക്കുന്നു. <br>
മൂന്നാമത്തെ ഭാഗത്തെ "ആചാരകാണ്ഡം" എന്നറിയപ്പെടുന്നു.
പത്തൊൻപതു മുതൽ തുടർന്ന് വരുന്ന പതിമൂന്നു അധ്യായങ്ങളെയാണ് "ആചാരകാണ്ഡം" എന്നറിയപ്പെടുന്നത് . മരണാനന്തരമുള്ള ശവസംസ്കാരം , കാലഗണന,പുലയും വാലായിമയും,വിവാഹിതയുടെ ധർമം,ഷോഡസകർമങൾക്കുള്ള മാർഗരേഖകൾ , ഉപനയനം, ബ്രഹ്മചാരിയുടെ നിയമങ്ങൾ , മാതാവ്‌,പിതാവ്,ഗുരു ഇവരുടെ മഹത്ത്വം,ആരാധിക്കേണ്ടതും,ആദരിക്കേണ്ടതുമായ വ്യക്തികൾ തുടങ്ങിയവയെ കുറിച്ചുള്ള വിവരണങ്ങൾ ഈ ഭാഗങ്ങളിൽ ഉൾകൊള്ളിച്ചിരിക്കുന്നു.<br>നാലാമത്തെ കാണ്ഡം "പ്രായശ്ചിത്തകാണ്ഡം" എന്നറിയപ്പെടുന്നു.

അധ്യായം മുപ്പതിമൂന്നുമുതൽ തുടർന്ന് വരുന്ന ഇരുപത്തിനാല് അദ്ധ്യായങ്ങൾ ആണ് "പ്രായശ്ചിത്തകാണ്ഡം" എന്നറിയപ്പെടുന്നത് . പഞ്ചപാതകങ്ങൾ,അതിപാതകങ്ങൾ,ക്രൂരമായ തെറ്റുകൾ,ഹീനമായ പാപങ്ങൾ,സാരമല്ലാത്ത പാപങ്ങൾ,ജീവിത ചുറ്റുപാടുകളെ മലിനമാക്കുന്ന മലിനീകരണ പാപങ്ങൾ , മറ്റു പാപങ്ങൾ , മഹാപാപികളുടെ പുനർജ്ജന്മം,വിഷ്ണുവ്രതം,മനുഷ്യ-മൃഗഹത്യക്കുള്ള പ്രായശ്ചിത്തം,മദ്യപാനം-മാംസാഹാരം ഇവയുടെ പ്രായശ്ചിത്തം,സ്വർണപഹാര പ്രായശ്ചിത്തം,അധാർമ്മികമായ ലൈംഗികബന്ധ പ്രായശ്ചിത്തം,ഗായത്രിമന്ത്ര മഹത്ത്വം,പൂർണമായും വർജ്ജിക്കേണ്ട പാപികൾ തുടങ്ങി അതിബൃഹത്തായ പ്രായശ്ചിത്തരീതികൾ ഈ ഭാഗങ്ങളിൽ വ്യക്തമായി പ്രതിപാദിച്ചിരിക്കുന്നു .<br>
ഏറ്റവും അവസാനമായി "ആഹ്നിക പ്രകരണം" എന്നറിയപ്പെടുന്നു.
അൻപത്തിയെട്ടു മുതൽ തുടർന്ന് വരുന്ന നാല്പത്തിരണ്ടു അധ്യായങ്ങളെ ഈ കാണ്ഡത്തിൽ ഉൾകൊള്ളിച്ചിരിക്കുന്നു . പ്രഭാത സ്നാനം,ആചമന നിയമങ്ങൾ,ശ്രീകൃഷ്ണ പൂജമഹത്ത്വം,വാസുദേവ പൂജയ്ക്കാവശ്യമായ ദ്രവ്യങ്ങൾ,ഭക്ഷണ മാർഗരേഖകൾ,ലൈംഗിക ബന്ധമാർഗ രേഖകൾ,ഉറങ്ങുന്നതിനുള്ള മാർഗരേഖകൾ,പിതൃപൂജ,തർപണം,ശ്രാദ്ധം,കൃഷ്ണ മൃഗതോലിന്റെ മഹത്ത്വം,പശുവിനെ ദാനം ചെയ്യുന്നത് കൊണ്ടുള്ള മഹത്ത്വം,കുളം,കിണർ,തടാകം,ഉദ്യാനം ഇവയുടെ ദാനംകൊണ്ടുള്ള മഹത്ത്വം,സന്യാസിയുടെ മഹത്ത്വം,ധർമ്മ,ആചാരം,വാസുദേവ ദാനമഹത്ത്വം ,കാർത്തികമാസ സ്നാന മഹത്ത്വം തുടങ്ങിയവ സവിസ്തരം പ്രതിപാദിക്കുന്നു.തുടർന്ന് ഭൂമിദേവി മഹാലക്ഷ്മിയെ സ്തുതിക്കുന്നു .ഇതു പഠിക്കുന്നതുകൊണ്ടുള്ള ഗുണം കൂടി വിവരിച്ചതിനു ശേഷം ഗ്രന്ഥം ഉപസംഹരിക്കുന്നു .
വിഷ്ണുസ്മൃതിയിലെ രണ്ടാം അധ്യായത്തിൽ നാലു വർണങ്ങളുടെയും കർമധർമ്മങ്ങൾ വിവരിക്കുന്നു 

പ്രകാശരശ്മിയിലൂടെ തിളങ്ങുന്ന അണുക്കൾ = ഒരു ത്രസരേണു.
പ്രഥമ,മാധ്യമ,ഉത്തമദണ്ഡങ്ങൾ എന്നാണ് ഇതറിയപ്പെടുന്നത്.("വിഷ്ണുസ്മൃതി 4 : 1 - 14")


സൂര്യഗ്രഹണസമയവും,നട്ടുച്ചനേരത്തും നഗ്നനേത്രങ്ങൾകൊണ്ട് സൂര്യനെ നോക്കുന്നത് കണ്ണിനെ ദോഷകരമായി ബാധിക്കുംഎന്ന് ആധുനിക ശാസ്ത്രം കണ്ടെത്തിയിട്ടുണ്ട്. 
വിഷ്ണുസ്മൃതിയിൽ 

തുടങ്ങി ആധുനികശാസ്ത്രശാഖ അംഗീകരിച്ച ഒട്ടനവധി കാര്യങ്ങൾ ഈ ഗ്രന്ഥത്തിൽ കാണുവാൻ സാധിക്കും.

വിഷ്ണുസ്മൃതിയുടെ ഏറ്റവും ഒടുവിലായി ഭൂമിദേവി മഹാവിഷ്ണുവിനെ നൂറ്റൊന്നു നാമങ്ങൾ അർച്ചിക്കുന്നുണ്ട്.വിഷ്ണുധർമശാസ്ത്രത്തിലെ തൊണ്ണൂറ്റി എട്ടാമത്തെ അധ്യായത്തിലാണ് വിഷ്ണുനാമാർച്ചന നൽകിയിരിക്കുന്നത്.
ഓം നമസ്തേ , ദേവദേവ , വാസുദേവ , അധിദേവ , കാമദേവ ,കമപല , മഹീപല , അനദിമധ്യനിധന , പ്രജാപത്തെ , സുപ്രജപത്തെ, മഹാ പ്രജപത്തെ , ലക്ഷ്മിപതെ ,ബ്രഹ്മരൂപ , അചിന്ത്യ ,വനസ്പതെ , പത്മനാഭ , ഹൃഷികേശ , ചതുർമഹരചിക , വിഷ്ണോ , ജിഷ്ണോ , സഹിഷ്ണോ , കൃഷ്ണ , പത്മധാര ,പരാ,അപരാ,അജിത,നാരായണ ,പാരായണ ,ജഗത്പരായണ ,കപില, "വിഷ്ണുസ്മൃതി(98 : 6 - 102 )" തുടങ്ങി നൂറ്റൊന്നു നാമർചനകൾ അർപ്പിക്കുന്നു .


</doc>
<doc id="151906" url="https://ml.wikipedia.org/wiki?curid=151906" title="നാട്ടുവെളിച്ചം">
നാട്ടുവെളിച്ചം

രാത്രിസമയത്ത് അനുഭവപ്പെടുന്ന നേർത്തവെളിച്ചം. സൂര്യൻ അസ്തമിച്ച് ഏറെക്കഴിഞ്ഞാലും, മറ്റു പ്രകാശസ്രോതസ്സുകളൊന്നും ഇല്ലാതെതന്നെ, വസ്തുക്കളെ തിരിച്ചറിയാൻ മനുഷ്യർക്കും മറ്റു ജീവികൾക്കും കഴിയുന്നത് നാട്ടുവെളിച്ചം കൊണ്ടാണ്.
നാട്ടുവെളിച്ചം ഉണ്ടാകുന്നത് പല കാരണങ്ങളാലാണ്. അതിൽ ഏറ്റവും പ്രധാനം താരപ്രഭതന്നെ. (ഓരോ നക്ഷത്രത്തിൽനിന്നും വരുന്ന പ്രകാശത്തിന്റെ അളവ് നിസ്സാരമാണെങ്കിലും ആകാശത്തിലെ എണ്ണമറ്റ നക്ഷത്രങ്ങൾ ചേരുമ്പോൾ അത് ഗണ്യമാകുന്നു). നാട്ടുവെളിച്ചത്തിന്റെ രണ്ടാമത്തെ സ്രോതസ്സ് സൂര്യൻ തന്നെയാണ്. രാത്രി സമയത്ത് സൂര്യൻ ഭൂമിയുടെ മറുവശത്ത് ആയിരിക്കുമെങ്കിലും ഭൂഗോളത്തിന്റെ വശങ്ങളിലുള്ള അന്തരീക്ഷത്തിലൂടെ സൂര്യപ്രകാശം കടന്നുപോകുമ്പോൾ വായുതന്മാത്രകളിൽത്തട്ടി വിസരിച്ച് ചുറ്റും പരക്കുന്നു. സന്ധ്യകഴിഞ്ഞ ഉടനെയും പ്രഭാതത്തിനുമുമ്പും ഈ പ്രകാശം അന്തരീക്ഷത്തിൽ കൂടുതലുണ്ടാകും; അർധരാത്രിയിൽ വളരെ കുറയും.
നാട്ടുവെളിച്ചത്തിന്റെ മറ്റൊരു സ്രോതസ്സ് സൌരവാതവും കോസ്മിക് രശ്മികളുമാണ്. സൂര്യനിൽനിന്നും പ്രവഹിക്കുന്ന ചാർജിതകണങ്ങളാണ് സൌരവാതത്തിലെ (ീഹമൃ ംശിറ) മുഖ്യഘടകം. ഈ കണങ്ങൾ ഭൂമിയുടെ കാന്തികമണ്ഡലത്തിൽപ്പെട്ട് ധ്രുവത്തിൽനിന്ന് ധ്രുവത്തിലേക്ക് സഞ്ചരിക്കുന്നതിനിടയിൽ വായുതന്മാത്രകളുമായി കൂട്ടിമുട്ടി പ്രകാശം ഉത്സർജിക്കാൻ ഇടയാകും. ഇതുപോലെ കോസ്മിക് രശ്മികളും വായുതന്മാത്രകളുമായി കൂട്ടിമുട്ടി പ്രകാശം സൃഷ്ടിക്കും. ഈ രണ്ടു ഘടകങ്ങളും ധ്രുവപ്രദേശത്തോട് അടുക്കുന്തോറും ശ്രദ്ധേയമാംവിധം കൂടുതലായിരിക്കും.
നാട്ടുവെളിച്ചത്തിൽ വസ്തുക്കളുടെ നിറം കാണാൻ സാധിക്കില്ല. അതിനുകാരണം കണ്ണിന്റെ റെട്ടിനയിലുള്ള സംവേദകകോശങ്ങളുടെ പ്രത്യേകതയാണ്. വർണങ്ങൾ തിരിച്ചറിയാനുള്ള ശേഷി റോഡ് കോശങ്ങൾക്കേയുള്ളു. എന്നാൽ പ്രകാശതീവ്രത വളരെ കുറഞ്ഞാൽ അവ പ്രവർത്തിക്കില്ല. എണ്ണത്തിൽ കൂടുതലുള്ളതും നേർത്ത പ്രകാശത്തിൽപ്പോലും ഉത്തേജിതമാകാൻ കഴിവുള്ളതുമായ കോൺകോശങ്ങളാണ് ഇരുട്ടത്ത് വസ്തുക്കളെ തിരിച്ചറിയാൻ സഹായിക്കുന്നത്. പക്ഷേ, അവയ്ക്ക് രണ്ടു പരിമിതികളുണ്ട്: ഒന്ന്; വർണങ്ങളെ വേർതിരിച്ചുകാണിക്കാൻ കഴിയില്ല. രണ്ട്; പ്രകാശതീവ്രത അല്പം കൂടിയാൽ അവയുടെ സംവേദനക്ഷമത നന്നേ കുറയും. എന്തായാലും നാട്ടുവെളിച്ചത്തെ പ്രയോജനപ്പെടുത്തുന്നത് കോൺകോശങ്ങളാണ്. 
മാർജ്ജാര വർഗത്തിൽപ്പെട്ട ജീവികൾക്കും ചിലതരം പക്ഷികൾക്കും വസ്തുക്കളെ നാട്ടുവെളിച്ചത്തിൽ വ്യക്തമായി കാണാൻ കഴിയും.
സൂര്യോദയത്തിനുമുൻപും, സൂര്യാസ്തമനത്തിനുശേഷവും ചക്രവാളത്തിൽ കാണപ്പെടുന്ന പ്രകാശമാണ് നാട്ടുവെളിച്ചം (English: Twilight). ചക്രവാളത്തിന് താഴെ എത്തിയ സൂര്യപ്രകാശരശ്മികൾ അന്തരീക്ഷത്തിന്റെ മുകൾതട്ടുകളിൽ തട്ടി ചിതറുന്നതാണ് നാട്ടുവെളിച്ചത്തിന്റെ കാരണം.

സൂര്യൻ ചക്രവാളത്തിൽ നിന്നും 18° താഴുന്നത് വരെ/മുതൽ നാട്ടുവെളിച്ചം ദൃശ്യമാകും. എന്നാൽ ഇത് രേഖാംശത്തിനെ അടിസ്ഥാനമാക്കിയാണ് കണക്കാക്കുന്നത്. ഭൂമദ്ധ്യരേഖയുടെ സമീപം നാട്ടുവെളിച്ചത്തിന്റെ ദൈർഘ്യം വളരെ കുറവും, ധ്രുവപ്രദേശങ്ങളിൽ ഏറ്റവും കൂടുതലും ആണ്. ധ്രുവപ്രദേശങ്ങളിൽ സൂര്യൻ ആറ് മാസം ചക്രവാളത്തിനു മേലെയും, ആറ് മാസം താഴെയുമാണ് സഞ്ചരിക്കുന്നത്, തന്മൂലം ഇവിടങ്ങളിൽ നാട്ടുവെളിച്ചത്തിന്റെ ദൈർഘ്യം ഒന്നര മാസം വരെ നീണ്ടുപോകാറുണ്ട്.


</doc>
<doc id="151912" url="https://ml.wikipedia.org/wiki?curid=151912" title="അയോ">
അയോ

വ്യാഴത്തിന്റെ ഏറ്റവും അടുത്തുള്ള ഉപഗ്രഹമാണ് അയോ. നിരവധി സവിശേഷതകളുള്ള ഈ ഉപഗ്രഹത്തിന്റെ വലിപ്പം, ദ്രവ്യമാനം, സാന്ദ്രത എന്നിവ ചന്ദ്രനെക്കാൾ അല്പം കൂടുതലാണ്. വ്യാഴം സംക്രമിപ്പിക്കുന്ന വേലാർ താപനം (Tidal heating) അയോയെ സൗരയൂഥത്തിലെ ഏറ്റവുമധികം അഗ്നിപർവതക്ഷോഭമുള്ള ഖഗോളീയ വസ്തുവാക്കിമാറ്റുന്നു. വ്യാഴത്തിന്റെ മറ്റുപഗ്രഹങ്ങളിൽ നിന്നും വ്യത്യസ്തമായി, അയോവിൽ ഹിമപാളിയുടെ വൻശേഖരം കാണപ്പെടുന്നില്ല. സൾഫറിന്റെ അംശമുള്ള ശിലാപാളികളാണ് അയോവിൽ അധികവും.

വൊയേജർ നടത്തിയിട്ടുള്ള പര്യവേക്ഷണങ്ങൾ തെളിയിക്കുന്നത് അയോവിൽ സജീവമായ നിരവധി അഗ്നിപർവതങ്ങളുടെ സാന്നിധ്യം ഉണ്ടെന്നാണ്. വൊയേജർ പര്യവേക്ഷണത്തിനു മുമ്പുവരെ, അയോവിന്റെ ഉപരിതലം ചാന്ദ്രപ്രതലത്തിനോട് സമാനമാണെന്നായിരുന്നു ജ്യോതിശ്ശാസ്ത്രജ്ഞരുടെ നിഗമനം. എന്നാൽ വൊയേജർ-1, വൊയേജർ-2 എന്നീ പര്യവേക്ഷണ വാഹനങ്ങൾ നടത്തിയ പഠനങ്ങൾ വ്യാഴത്തിന് ഏറ്റവും അടുത്ത് സ്ഥിതിചെയ്യുന്ന മൂന്ന് ഉപഗ്രഹങ്ങളിൽ വേലാർ താപനം അനുഭവപ്പെടുന്നുണ്ട് എന്ന് സ്ഥിരീകരിക്കുകയുണ്ടായി. വ്യാഴഗ്രഹവുമായുള്ള സാമീപ്യം, അയോയുടെ വലിപ്പാധിക്യം, കൂടിയ ദീർഘവൃത്തീയപഥം എന്നിവ വേലാർ ബലത്തിന്റെ സ്വാധീനം ഗണ്യമായി കൂട്ടുന്ന ഘടകങ്ങളാണ്. വലിയ അളവിലുള്ള ഗുരുത്വാകർഷണം അയോവിൽ വൈരൂപ്യം (Distortion) സൃഷ്ടിക്കുകയും, വേലിയേറ്റത്തിലെന്നപോലെ അയോയുടെ സ്വയം ഭ്രമണഫലമായി ഇതു സ്ഥാനം മാറുമ്പോൾ ഘർഷണം മൂലം ആന്തരിക താപമായി മാറുകയും ചെയ്യുന്നു. റേഡിയോ ആക്ടീവത മൂലമുണ്ടാകുന്ന താപത്തിന്റെ 1000 ഇരട്ടി വരും വേലാർതാപം എന്നു കണക്കാക്കുന്നു. വർധിച്ച വേലാർ താപനമാണ് അയോവിൽ അഗ്നിപർവതനത്തിന് കാരണമാകുന്നതെന്നു കണ്ടെത്തിയിട്ടുണ്ട്. വ്യാഴത്തോട് ഏറ്റവും അടുത്ത് സ്ഥിതിചെയ്യുന്നതിനാൽ മറ്റുപഗ്രഹങ്ങളിൽ നിന്നും വ്യത്യസ്തമായി, അയോവിലാണ് അഗ്നിപർവതനത്തിന്റെ നിരക്ക് ഏറ്റവും കൂടുതൽ. 

ഒരേ സമയം അയോവിൽ ഒരു ഡസനോളം അഗ്നിപർവതങ്ങൾ ലാവ വമിച്ചുകൊണ്ടിരിക്കുന്നു എന്നാണ് പുതിയ നിരീക്ഷണങ്ങൾ തെളിയിക്കുന്നത്. ഉപരിതലത്തിൽ നിന്നും 100 മുതൽ 400 വരെ കിലോമീറ്റർ ഉയരത്തിലേക്ക് ജ്വാലകളും ധൂളികളും എത്തിക്കുന്ന ഈ അഗ്നിപർവതങ്ങളെ അവ വമിക്കുന്ന സൾഫർഡൈഓക്സൈഡ് വാതകത്തിന്റെ സാന്നിധ്യത്തിൽ നിന്നും തപ്തസ്ഥലികളുടെ (Hot spot) ഇൻഫ്രാറെഡ് നിർണയനത്തിൽ നിന്നുമാണ് മനസ്സിലാക്കുന്നത്. അഗ്നിപർവതത്തിനടുത്ത പ്രദേശങ്ങളിൽ 1700 കെൽവിൻ ആണ് താപനില. 120 കെൽവിൻ ആണ് അയോയുടെ ശരാശരി പകൽസമയത്തെതാപനില.

അയോവിൽ നടത്തിയ സാന്ദ്രതാപഠനങ്ങൾ അത് മുഖ്യമായും സിലിക്കേറ്റിനാൽ നിർമിതമായ ഒരു ഖഗോളവസ്തുവാണെന്ന് സ്ഥിരീകരിക്കുകയുണ്ടായി. ഗുരുത്വത്തിന്റെയും കാന്തികതയുടെയും അടിസ്ഥാനത്തിൽ ഗലീലിയോ ഓർബിറ്റർ നടത്തിയ പഠനങ്ങൾ ഈ ഉപഗ്രഹത്തിന്റെ കേന്ദ്രം ഇരുമ്പിന്റെ അംശം കൂടുതൽ അടങ്ങിയതും സാന്ദ്രതയേറിയ പദാർഥങ്ങളാൽ നിർമിതവുമാണെന്നു തെളിയിച്ചു. മാന്റിൽ ശിലാനിർമിതമാണെന്നും കണ്ടെത്തുകയുണ്ടായി. സ്പെക്ട്രോസ്കോപ്പിക് പഠനങ്ങൾ ഈ ഉപഗ്രഹത്തിന്റെ അന്തരീക്ഷം സൾഫർ ഡൈഓക്സൈഡും മറ്റു സൾഫർ സംയുക്തങ്ങളും കൊണ്ടുമൂടപ്പെട്ടിരിക്കുന്നു എന്ന് സൂചന നൽകുന്നു. സൾഫർഡൈ ഓക്സൈഡിനു പുറമേ ഓക്സിജൻ, സോഡിയം, പൊട്ടാസിയം എന്നീ ആറ്റങ്ങളുടെ സാന്നിധ്യവും ഈ ഉപഗ്രഹാന്തരീക്ഷത്തിൽ കണ്ടെത്തിയിട്ടുണ്ട്. അന്തരീക്ഷമർദം ഭൂമിയെ അപേക്ഷിച്ചു വളരെ കുറവാണ്. വ്യാഴത്തിന്റെ ആകർഷണത്തിൽപ്പെട്ട് അയോവിന്റെ അന്തരീക്ഷത്തിലെ വാതകങ്ങളും മറ്റും വ്യാഴത്തിലേക്ക് വ്യാപിക്കുന്ന അവസ്ഥയിൽ ഈ ഉപഗ്രഹത്തിന്റെ ഭ്രമണപഥത്തിലുടനീളം ചിതറിക്കിടക്കുംവിധം ഉപസ്ഥിതമായിരിക്കുന്നു.

നിരന്തരം സംഭവിക്കുന്ന അഗ്നിപർവത പ്രവർത്തനങ്ങൾ അയോവിന്റെ അന്തരീക്ഷത്തെ സദാ പ്രക്ഷുബ്ധമാക്കിക്കൊണ്ടിരിക്കുന്നു. നൂറുകണക്കിന് കിലോമീറ്റർ ദൈർഘ്യത്തിൽ ലാവ പ്രവഹിച്ചതിന്റെയും മറ്റും ലക്ഷണങ്ങളും അയോവിൽ നിരീക്ഷിക്കപ്പെട്ടിട്ടുണ്ട്. ലാവാപ്രവാഹത്തിൽ പലതിലും സിലിക്കേറ്റ് ശിലകളുടെ ധാത്വംശവും മറ്റു ചിലതിൽ ഉരുകിയ സൾഫറിന്റെ സാന്നിധ്യവും നിർണയിക്കാൻ ജ്യോതിശ്ശാസ്ത്രജ്ഞർക്ക് കഴിഞ്ഞിട്ടുണ്ട്. മുമ്പ് ഈ ഉപഗ്രഹത്തിലെ ലാവാ പ്രവാഹം സൾഫർജന്യം മാത്രമാണ് എന്നായിരുന്നു വിശ്വസിച്ചിരുന്നത്. എന്നാൽ ഗലീലിയോ ബഹിരാകാശപേടകവും ഇൻഫ്രാറെഡ് തരംഗദൈർഘ്യത്തിൽ നടന്ന വിവിധ നിരീക്ഷണങ്ങളും ഈ ധാരണ തിരുത്തിക്കുറിക്കുകയുണ്ടായി.

അയോവിന്റെ ചിലഭാഗങ്ങളിൽ അഗ്നിപർവതങ്ങൾ പൊതു നിരപ്പിൽ നിന്നും വളരെ ഉയരത്തിൽ സ്ഥിതിചെയ്യുന്നു. ഇവയുടെ വായ്മുഖ (Caldera) ത്തിന് ഉദ്ദേശം 200 കിലോമീറ്റർ വരെ വിസ്തൃതിയുണ്ട്. ശക്തിയേറിയ മാഗ്മാ ബഹിർഗമനത്തിന്റെ ഫലമായി അഗ്നിപർവതങ്ങളുടെ മുകൾഭാഗം തകർന്നടിഞ്ഞാണ് ഇത്തരം വിസ്തൃതിയേറിയ ഗർത്തങ്ങൾ രൂപം കൊണ്ടിട്ടുള്ളത്. അഗ്നിപർവതനം ഈ ഉപഗ്രഹത്തിന്റെ പ്രതലത്തിൽ പ്രതിവർഷം ഒരു സെന്റിമീറ്റർ എന്ന നിരക്കിൽ വിവിധയിനം പദാർഥങ്ങളെ നിക്ഷേപിക്കുന്നതിനാൽ പ്രതലത്തിൽ ഒരിടത്തും ഉൽക്കാവർഷ ഗർത്തങ്ങളുടെ സാന്നിധ്യം രേഖപ്പെടുത്താനായിട്ടില്ല. കണ്ടെത്തിയ 500 അഗ്നിപർവതങ്ങളിൽ 100 എണ്ണം ഇപ്പോഴും സജീവമാണ്. ഗലീലിയൻ ഓർബിറ്റർ നടത്തിയ പഠനങ്ങൾ ഇവയെ സംബന്ധിക്കുന്ന നിരവധി വിവരങ്ങൾ ശേഖരിക്കുകയുണ്ടായി. ഭൌമോപരിതലത്തിൽ കാണപ്പെടുന്നതിൽ നിന്നും വ്യത്യസ്തമായാണ് അയോവിലെ അഗ്നിപർവതങ്ങൾ വിതരണം ചെയ്യപ്പെട്ടിരിക്കുന്നത്. അവയ്ക്ക് ഉയരവും താരതമ്യേന കുറവാണ്.


</doc>
<doc id="151919" url="https://ml.wikipedia.org/wiki?curid=151919" title="ഏമ്പക്കം">
ഏമ്പക്കം

ആമാശയത്തിൽ കുടുങ്ങിയ വാതകങ്ങൾ പുറത്ത് പോകുന്ന പ്രക്രിയ ആണ് ഏമ്പക്കം (English : Belching). ഭക്ഷണത്തെ വായിൽ നിന്നും ആമാശയത്തിലേക്കെത്തിക്കുന്ന അന്നനാളം നാക്കിനു പിന്നിൽ തുടങ്ങി ആമാശയത്തിൽ അവസാനിക്കുന്നു. ശ്വാസനാളത്തിന്റേയും, അന്നനാളത്തിന്റേയും പ്രവേശനകവാടങ്ങൾ അടുത്തടുത്താണ് സ്ഥിതിചെയ്യുന്നത്. ശ്വാസനാളം എല്ലായ്പ്പോഴും തുറന്നുകിടക്കുന്നു. എന്നാൽ അന്നനാളം ഭക്ഷണം ഇറക്കേണ്ട സാഹചര്യത്തിൽ മാത്രം തുറക്കുകയും അതേസമയം ശ്വാസനാളം അടക്കുകയും ചെയ്യുന്നു. ആഹാരം കഴിക്കുമ്പോഴും വെള്ളം കുടിക്കുമ്പോഴും കുറേശ്ശെ വായു അന്നനാളം വഴി ആമാശയത്തിൽ എത്തുന്നുണ്ട്(ഭക്ഷണപദാർത്ഥങ്ങളിൽ തന്നെ വായുവിന്റെ അംശം അടങ്ങിയിരിക്കുന്നുണ്ട്). ഈ വായുവിനെ കൂടാതെ ദഹനപ്രക്രിയകളിൽ ഉണ്ടാകുന്ന വാതകങ്ങളും ആമാശയത്തിൽ ഉണ്ടാകും. ആമശയത്തിൽ നിന്നും അന്നനാളത്തിലേക്കുള്ള പ്രവേശനകവാടം സാധാരണഗതിയിൽ അടഞ്ഞിരിക്കുകയാണ് ചെയ്യുക എന്നാൽ, ആമാശയത്തിലെ വാതകങ്ങളുടെ അളവും സമ്മർദ്ദവും ഈ കവാടവും, മേൽഭാഗത്തെ കവാടവും തള്ളിത്തുറന്ന് വായയിലൂടെ ശബ്ദത്തോടുകൂടി പുറത്ത് കടക്കുന്നു.

</doc>
<doc id="151963" url="https://ml.wikipedia.org/wiki?curid=151963" title="ജഡത്വം">
ജഡത്വം

ഒരു വസ്തുവിന് അതിന്റെ നിശ്ചലാവസ്തയോ ഒരേ വേഗതയോ നിലനിർത്താനുള്ള താല്പ്പര്യത്തെ ജഡത്വം(Inertia) എന്ന് പറയുന്നു.ഒരു വസ്തുവിന്റെ ചലനത്തിൽ വ്യതിയാനമുണ്ടാക്കുന്നതിനു കരണമായേക്കാവുന്ന ഏതു ബലത്തേയും പ്രധിരോധിക്കാനുള്ള ആ വസ്തുവിന്റെ സഹജസ്വഭാവം. സ്തിര സ്ഥിതിയിലുള്ള ഒരു വസ്തുവായാലും ചലനത്തിലുള്ള ഒരു വസ്തുവായാലും രണ്ടും ത്വരണത്തിനു കാരണമായേക്കാവുന്ന ബലത്തെ എതിർക്കുന്നു. ഒരു വസ്തുവിന്റെ ജഡത്വം, ബലത്തിന്റെ പ്രവർത്തനത്തിനെതിരെയുള്ള പ്രധിരോധത്തെ നിയന്ത്രിക്കുന്ന പിണ്ഡം ഉപയോഗിച്ച് അളക്കാം.അതല്ലെങ്കിൽ ഒരു നിശ്ചിത അക്ഷത്തെ ആസ്പദമാക്കിയുള്ള ടോർക്കിനെതിരെയുള്ള പ്രതിരോധത്തിന്റെ അളവായ മൊമെന്റ് ഓഫ് ഇനേർഷിയ ഉപയോഗിച്ച് അളക്കാം.ഇത് ആദ്യമായി കണ്ടെത്തിയത് ഗലീലിയോ ഗലീലി എന്ന ശാസ്ത്രജ്ഞനാണു. 


</doc>
<doc id="151968" url="https://ml.wikipedia.org/wiki?curid=151968" title="കേറ്റി ഹോംസ്">
കേറ്റി ഹോംസ്

കേറ്റി ഹോംസ് ഒരു അമേരിക്കൻ നടിയാണു. 1978ൽ അമേരിക്കൻ ഐക്യനാടുകളിലെ ഒഹായോവിൽ ജനിച്ചു. പ്രധാന ചിത്രങ്ങൾ ബാറ്റ്മാൻ ബിഗിൻസ്, ഫോൺ ബൂത്ത് തുടങ്ങിയവ.



</doc>
<doc id="151992" url="https://ml.wikipedia.org/wiki?curid=151992" title="ബഹാവുദ്ദീൻ ദാഗർ">
ബഹാവുദ്ദീൻ ദാഗർ

ഇന്ത്യയിലെ പ്രശസ്തനായ ഒരു രുദ്രവീണ വാദകനാണ്ബഹാവുദ്ദീൻ മൊഹിയുദ്ദീൻ ദാഗർ സംഗീതഞ്ജനായ സിയാ മൊഹിയുദ്ദീൻദാഗറിന്റെ മകനാണിദ്ദേഹം. ദാഗർബാനി ശൈലിയിലുള്ള അദ്ദേഹത്തിന്റെ രുദ്രവീണാലാപനം ദാഹർ പരമ്പരയുടെ ഇരുപതാം തലമുറയെപ്രതിനിധീകരിക്കുന്നു.പന്ത്രണ്ട് വയസ്സു മുതൽ അച്ഛൻ സിയാ മൊഹിയുദ്ദീൻദാഗറിന്റെ പക്കൽ സംഗീത പഠനം ആരംഭിച്ചു.



</doc>
<doc id="152003" url="https://ml.wikipedia.org/wiki?curid=152003" title="ഭരണഘടന">
ഭരണഘടന

ഒരു രാജ്യം അഥവാ സ്റ്റേറ്റ് അല്ലെങ്കിൽ മറ്റേതെങ്കിലും സംഘടന ഭരിക്കപ്പെടുന്നതിനായുള്ള ഒരുകൂട്ടം അടിസ്ഥാന തത്ത്വങ്ങളെയും പ്രഖ്യാപിത കീഴ്വഴക്കങ്ങളെയും ചേർത്ത് പറയുന്ന പേരാണ് അതിന്റെ ഭരണഘടന. ആ സംഘടന അഥവാ സ്ഥാപനം തന്നെ ഉണ്ടാകുന്നത് ഈ ചട്ടങ്ങളെല്ലാം കൂടിച്ചേർത്തുവെയ്ക്കുമ്പോഴാണ്. ഈ തത്ത്വങ്ങളെല്ലാം ഒറ്റയ്ക്കുള്ളതോ ഒരു കൂട്ടമായിട്ടുള്ളതോ ആയ നിയമ പ്രമാണങ്ങളിൽ എഴുതിവെയ്ക്കപ്പെടുമ്പോൾ അവയെല്ലാം കൂട്ടിച്ചേർത്ത് ഒരു ലിഖിത ഭരണഘടന എന്നുവിളിക്കുന്നു.

പരമാധികാര രാഷ്ട്രങ്ങൾ മുതൽ അന്താരാഷ്ട്ര സംഘടനകൾക്കും കമ്പനികൾക്കും രജിസ്റ്റർ ചെയ്യാത്ത സംഘടനകൾക്കുംവരെ ആ രാഷ്ട്രം അഥവാ സംഘടന എങ്ങനെ രൂപീകരിക്കപ്പെട്ടിരിക്കുന്നു, പ്രവർത്തിക്കുന്നു എന്നൊക്കെ വിശദീകരിക്കുന്ന ഭരണഘടനയുണ്ടാകാം. ഒരു രാഷ്ട്രത്തിനുള്ളിൽ, ആ രാഷ്ട്രം കേന്ദ്രീകൃതമോ, ഫെഡറലോ ആയാലും ആ രാഷ്ട്രം അടസ്ഥാനപ്പെടുത്തുന്ന തത്ത്വങ്ങളും നിയമങ്ങൾ ആര് ആർക്കുവേണ്ടി നിർമ്മിക്കും എന്നൊക്കെയുള്ള കാര്യങ്ങൾ അതിന്റെ ഭരണഘടനയിൽ പ്രതിപാദിച്ചിരിക്കും. ചിലഭരണഘടനകൾ, പ്രത്യേകിച്ച് ലിഖിത ഭരണഘടനകൾ, രാഷ്ട്രത്തിന് പൗരന്റെ മൗലികാവകാശങ്ങൾ ലംഘിക്കുന്നതിനെതിരായ അതിർവരമ്പുകൾ സൃഷ്ടിക്കുന്നു.

ഇന്ത്യയുടെ ഭരണഘടനയാണ് പരമാധികാര രാഷ്ട്രങ്ങളിൽ വെച്ച് ഏറ്റവും ദൈർഘ്യമേറിയ ലിഖിതഭരണ ഘടന. അതിൽ - 448 അനുച്ഛേദങ്ങളും 12 പട്ടികകളും 102 ഭേദഗതികളും ഉൾപ്പെട്ടിട്ടുള്ളതാണ്.


</doc>
<doc id="152023" url="https://ml.wikipedia.org/wiki?curid=152023" title="എച്ച്.ഡി. ടിവി">
എച്ച്.ഡി. ടിവി

സാധാരണ ടെലിവിഷനെ അപേഷിച്ച് ഉയർന്ന ദൃശ്യ ഗുണമേന്മയുളള ടെലിവിഷനുകളാണ് എച്ച്.ഡി. ടി.വി. 1980 കാലഘട്ടത്തിൽ ജപ്പാനിലാണ് എച്ച്.ഡി. സംപ്രേഷണം ആരംഭിച്ചത്. തുടർന്ന് 1990 കളിൽ അമേരിക്കയിലും യൂറോപ്പിലും സംപ്രേഷണം തുടങ്ങി. ഇക്കാലയളവുകളിൽ അനലോഗ് രീതിയിലുള്ള എച്ച്.ഡി. സംപ്രേഷണമാണ് ലഭ്യമായിരുന്നത്. 2002-ൽ അമേരിക്കയിലാണ് പൂർണ്ണമായും എച്ച്.ഡി. രീതിയിലുള്ള സംപ്രേഷണം ആരംഭിച്ചത്. നാലു ചാനലുകളാണ് ഈ രീതിയിൽ സംപ്രേഷണം ആരംഭിച്ചത്. ഇപ്പോൾ നൂറോളം ചാനലുകൾ എച്ച്.ഡി. സാങ്കേതികവിദ്യയിൽ അമേരിക്കയിൽ പ്രഷേപണം ചെയ്യുന്നു. ഇന്ത്യയിൽ നൂറിൽ താഴെ ചാനലുകളാണ് എച്ച്.ഡി. രീതിയിൽ പ്രഷേപണമുള്ളത്. 
ഒരു ഫ്രെയിമിലെ പിക്സലുകളുടെ എണ്ണത്തിനെ അടിസ്ഥാനമാക്കിയാണ് എച്ച്.ഡി.യെ നിർവചനം ചെയ്യുന്നത്.
ടെലിവിഷനെ സമ്പന്തിച്ച് ഇതിനെ ലോഗൊ ആയി തരം തിരിച്ചിരിക്കുന്നു.HD ready, HD TV,Full HD എന്നിവയാണ് ലോഗോകൾ.
1920 X 1080 എന്ന അനുപാതത്തിലുള്ളവയെ ഫുൾ എച്ച്.ഡി. എന്നുമാണ് തരം തിരിച്ചിരിക്കുന്നത്. ഇതിൽ HD റെഡിയിൽ 720×1366 രൂപത്തിെല നിറങ്ങൾ സപ്പോർട്ട് ചെയ്യുന്നു എന്നാൽ ഇതിൽ നിന്ന് എതാർത്ത HD അനുഭവം സാധൃമല്ല കാരണം ചിത്രത്തിന് എതാർത്ത വെക്തത നൽകുവാൻ ഡിക്കോഡർ ഇല്ല എന്നതാണ്, എന്നാൽ ഈ പ്രശ്നം HD TV പരിഹരിക്കുന്നു. 


</doc>
<doc id="152041" url="https://ml.wikipedia.org/wiki?curid=152041" title="കെ. ബാഹുലേയൻ">
കെ. ബാഹുലേയൻ

കേരളത്തിൽ നിന്നുള്ള ആദ്യ ന്യൂറോ സർജനാണ് ഡോ. കെ ബാഹുലേയൻ. ജീവകാരുണ്യ പ്രവർത്തനങ്ങൾക്ക് പേരുകേട്ട അദ്ദേഹം വൈക്കം, അക്കരപ്പാടം സ്വദേശിയാണ്. 
കോട്ടയം ജില്ലയിലെ വൈക്കത്തിനടുത്ത് അക്കരപ്പാടം എന്ന കുഗ്രാമത്തിലാണ് ജനനം. അച്ഛൻ കുമാരൻ അമ്മ ജാനകി. അദ്ദേഹത്തിന് മൂന്ന് അനുജൻമാരും ഒരനുജത്തിയും ഉണ്ടായിരുന്നു. മാരകമായ രോഗം പിടിപെട്ട് തന്റെ മൂന്ന് അനുജൻമാരും ചികിത്സയും, നല്ല വെള്ളവും കിട്ടാതെ പിടഞ്ഞു മരിക്കുന്ന ദാരുണമായ കാഴ്ച ചെറുപ്പതിൽ ബാഹുലേയനെ വല്ലാതെ വേദനിപ്പിച്ചു. ഇന്റർമീഡിയറ്റിന് പഠിക്കുമ്പോൾ ബാഹുലേയനെയും രോഗം ആക്രമിച്ചു. ടൈഫോയ്ഡ് പിടിപെട്ട അദ്ദേഹം ആലുവ സർക്കാർ ആസ്​പത്രിയിൽ 90 ദിവസം കിടന്നു. ഒപ്പം വസൂരിയും ചിക്കൻപോക്‌സും പിടികൂടി. മരണത്തിൽ നിന്ന് കഷ്ടിച്ചാണ് രക്ഷപെട്ടത്. കുട്ടിക്കാലത്തെ ദുരനുഭവങ്ങൾ ബാഹുലേയന്റെ ജീവിതത്തിലെ വഴിത്തിരിവായി.




</doc>
<doc id="152048" url="https://ml.wikipedia.org/wiki?curid=152048" title="വർണ്ണവിവേചനം">
വർണ്ണവിവേചനം

വംശത്തിന്റെയും നിറത്തിന്റെയുമൊക്കെ അടിസ്ഥാനത്തിൽ ജനങ്ങളുടെ ഗുണത്തിലും കഴിവിലുമൊക്കെ വ്യത്യാസമുണ്ട് എന്ന വിശ്വാസമാണ് വർണ്ണവിവേചനം (Racism) അഥവാ വംശീയ വിവേചനത്തിന്റെ അടിസ്ഥാനം. വിവിധ ജനവിഭാഗങ്ങൾക്കുനേരേ നടത്തുന്ന സാമൂഹ്യവും നിയമപരവുമായ വിവേചനങ്ങളെ ന്യായീകരിക്കാനാണ് ഇത്തരം വാദമുഖങ്ങൾ സാധാരണ ഉയർന്നുവന്നിട്ടുള്ളത്. വർണ്ണ വിവേചനം എന്നത് ഒരു വിഭാഗം മറ്റൊരു വിഭാഗത്തോട് അഥവാ വിഭാഗങ്ങളോട് കാണിക്കുന്ന വിവേചനപരമായ സമീപനമാണ്. വംശീയ മാതൃകകളുടെയും കപടശാസ്ത്രങ്ങളുടെയും സഹായത്തോടെ ഇതിന്റെ വ്യക്താക്കൾ ഇതിനെ ന്യായീകരിക്കാൻ ശ്രമിക്കും. അവർ അവകാശപ്പെടുന്നത്, മനുഷ്യർ സവിശേഷവും ജൈവപരവുമായ പ്രത്യേകം പ്രത്യേകം വിഭാഗങ്ങളിലായി ജനിക്കുന്നുവെന്നും ഒരു വിഭാഗത്തിനേക്കാൾ മറ്റേവിഭാഗത്തിന് ശാരീരികവും മാനസികവും ബൌദ്ധികവും സാംസ്കാരികവുമൊക്കെയായ കഴിവുകൾ സഹജമായിത്തന്നെ കൂടുതലായുണ്ടായിരിക്കുമെന്നും അത്തരം മേധാവി വംശങ്ങൾക്ക് അധമ വംശങ്ങളുടെ മേൽ ആധിപത്യത്തിന് സ്വാഭാവികമായും അവകാശമുണ്ടായിരിക്കുമെന്നുമാണ്. 

അപ്പാർട്ടിഹൈഡ് എന്ന പേരിൽ അറിയപ്പെട്ട ദക്ഷിണാഫ്രിക്കയിലെ കറുത്തവരും വെള്ളുത്തവരുമായുള്ള വിവേചനം, നാസിജർമ്മനിയിലെ ആര്യന്മാരും ജൂതന്മാരും തമ്മിലുള്ള സംഘർഷം, ഇന്ത്യയിലെ സവർണ്ണരും അവർണ്ണരും തമ്മിലുള്ള വേർതിരിവ് തുടങ്ങിയവയിലെല്ലാം വംശമഹിമയുടെയും വർണ്ണവിവേചനത്തിന്റെയും വ്യത്യസ്ത തലങ്ങൾ അടങ്ങിയിരിക്കുന്നു. വംശീയത എന്ന പദം സാധാരണയായി അധമപദമായി, വംശീയ വേർതിരിവ്, മുൻവിധി, വിദ്വേഷം, വെറുപ്പ്, വേർതിരിവ്, വിവേചനം, അതിക്രമം, അടിച്ചമർത്തൽ തുടങ്ങിയ വാക്കുകളോട് ചേർത്താണ് പ്രയോഗിച്ചുവരുന്നത്.

"വംശീയ വിവേചനം അർത്ഥമാക്കുന്നത് ; വംശം, നിറം, പിൻതുടച്ച തുടങ്ങിയവയുടേയോ അല്ലെങ്കിൽ ദേശീയമോ, പ്രാദേശികമോ ആയ ഉത്ഭവത്തിന്റെയോ അടിസ്ഥാനത്തിൽ, രാഷ്ട്രീയ, സാമഹ്യ, സാമ്പത്തിക, സാംസ്കാരിക രംഗത്തെയോ പൊതുജീവിതത്തിലെ മറ്റേതെങ്കിലും മേഖലയിലേയോ മനുഷ്യാവകാശത്തിന്റയോ മറ്റേതെങ്കിലും അടിസ്ഥാനാവകാശങ്ങളുടെയോ സമാനതയ്ക്കായുള്ള ഏതെങ്കിലും തരത്തിലുള്ള അംഗീകാരത്തെയോ, ആസ്വാദനത്തെയോ, അനുഭവത്തെയോ, കർമ്മത്തിനെയോ അസാധുവാക്കുന്നതിനോ, നിഷേധിക്കുന്നതിനെയോ ആയ ഏതെങ്കിലും തരത്തിലുള്ള വ്യത്യാസം, ഒഴിവാക്കൽ, നിയന്ത്രണം, ഏർപ്പെടുത്തുന്നതിനെ ആകുന്നു." എന്ന് എല്ലാത്തരം വംശീയവിവചനത്തിനും എതിരായ ഐക്യരാഷ്ട്ര സംഘടനയുടെ സാർവ്വദേശീയ കൺവെൻഷൻ പറയുന്നു. 

ദക്ഷിണാഫ്രിക്കയിലെ ഭൂരിപക്ഷജനവിഭാഗത്തിന്റെ അവകാശങ്ങളെ അടിച്ചമർത്തിക്കൊണ്ട് ന്യൂനപക്ഷമായ വെള്ളക്കാരുടെ ഭരണം നിലനിർത്താൻ നാഷനൽ പാർട്ടി നടപ്പിലാക്കിയതും 1948 മുതൽ 1994 വരെ നിലവിലുണ്ടായിരുന്നതുമായ വർഗ്ഗീകരണ നിയമവ്യവസ്ഥയാണ്‌ അപ്പാർട്ട്ഹൈഡ് അഥവാ അപ്പാർത്തീഡ്. 



</doc>
<doc id="152051" url="https://ml.wikipedia.org/wiki?curid=152051" title="ദ പ്രസ്റ്റീജ്">
ദ പ്രസ്റ്റീജ്

2006ൽ പുറത്തിറങ്ങിയ ഒരു ഇംഗ്ലിഷ്-അമേരിക്കൻ ചിത്രമാണ് ദ പ്രസ്റ്റീജ്. ക്രിസ്റ്റഫർ നോളൻ സംവിധാനം ചെയ്തിരിക്കുന്ന ചിത്രം ക്രിസ്റ്റഫർ പ്രീസ്റ്റിന്റെ അതേ പേരുള്ള നോവലിനെ അടിസ്ഥാനമാക്കി നിർമ്മിച്ചതാണ്. തിരക്കഥ തയ്യാറാക്കിയത് ക്രിസ്റ്റഫർ നോളനും സഹോദരനായ ജൊനാഥൻ നോളനും ചേർന്നാണ്. 19ആം നൂറ്റാണ്ടിലെ ലണ്ടനിലെ രണ്ട് മാന്ത്രികർ തമ്മിലുള്ള വൈരാഗ്യത്തിന്റെ കഥ പറയുന്ന ചിത്രം നിർമ്മിച്ചിരിക്കുന്നത് ആരോൺ റൈഡർ, ക്രിസ്റ്റഫർ നോളന്റെ ഭാര്യയായ എമ്മ തോമസ് എന്നിവരോടൊപ്പം ക്രിസ്റ്റഫർ നോളനും ചേർന്നാണ്.

കേന്ദ്രകഥാപാത്രങ്ങളായ മാന്ത്രികരായി ഹ്യൂ ജാക്ക്മാൻ, ക്രിസ്റ്റ്യൻ ബെയ്ൽ എന്നിവരും മറ്റു കഥാപാത്രങ്ങളായി സ്കാർലെറ്റ് ജൊഹാൻസൻ, മൈക്കൽ കെയിൻ, പൈപർ പെരാബോ, റെബേക്ക ഹാൾ എന്നിവരും അഭിനയിച്ചിരിക്കുന്നു. മികച്ച ഛായാഗ്രഹണത്തിനും കലാസംവിധാനത്തിനുമുള്ള ഓസ്കാർ നാമനിർദ്ദേശങ്ങൾ ഈ ചലച്ചിത്രം നേടി. ബോക്സ് ഓഫീസിൽ വൻ വിജയം നേടിയ ചിത്രം നിരൂപകരുടെ ഇടയിലും മികച്ച അഭിപ്രായം സ്വന്തമാക്കി.

കേന്ദ്രകഥക്കൊപ്പം പശ്ചാത്തലത്തിൽ 19ആം നൂറ്റാണ്ടിലെ രണ്ട് പ്രമുഖ ശാസ്ത്രജ്ഞരായ നിക്കോള ടെസ്‌ലയുടെയും തോമസ് ആൽവ എഡിസന്റെയും വൈരാഗ്യത്തിന്റേയും വൈദ്യുതിയുടെ പേരിലുള്ള കിടമത്സരത്തിന്റേയും കഥ ഈ ചിത്രത്തിലും മൂലകഥയിലും കാണാം.

ഒരു മാന്ത്രികൻ (ജോൺ കട്ടർ) ഒരു പെൺകുട്ടിക്ക് (ബോഡന്റെ മകൾ) ഒരു മാന്ത്രിക വിദ്യയുടെ മൂന്നു ഘട്ടങ്ങൾ വിശദീകരിച്ചുകൊടുക്കുന്നിടത്താണ് ചിത്രം ആരംഭിക്കുന്നത്. ഒന്നാം ഘട്ടം പ്രതിജ്ഞയാണ്(പ്ലെഡ്ജ്). ഇതിൽ കാണികൾക്ക് ഒരു സാധാരണ വസ്തു കാണിച്ചുകൊടുക്കുന്നു. രണ്ടാം ഘട്ടം തിരിവാണ്(ടേൺ). ഈ സമയം മാന്ത്രികൻ അസാധാരണമായ ഒരു പ്രവൃത്തി ചെയ്യുന്നു. മൂന്നാം ഘട്ടമാണ് അന്തസ്സ്(പ്രസ്റ്റീജ്). വസ്തുവിനെ പൂർവ്വസ്ഥിതിയിലേക്ക് എത്തിക്കുന്ന ഈ ഘട്ടത്തോടു കൂടി മാന്ത്രികവിദ്യ അവസാനിക്കുന്നു.

മുഖ്യപ്രതിയോഗിയായ റോബർട്ട് ആൻജിയറുടെ വിഖ്യാതമായ മാജിക്കിന്റെ സീക്ക്രട്ട് കണ്ടുപിടിക്കാൻ സ്റ്റേജിന്റെ പിന്നിലേക്ക് പോകുന്ന മജീഷ്യനായ ആൽഫ്രഡ്‌ ബോർടൻ, ആന്ജിയർ അവിടെ വെള്ളടാങ്കിൽ മുങ്ങി മരിക്കുന്നതിനു സാക്ഷിയാവുകയാണ് . ടാങ്ക് വെട്ടിപ്പൊളിച്ചു ആന്ജിയറെ രക്ഷിക്കുവാനുള്ള ബോർടന്റെ ശ്രമം വിഫലമാവുകയും ആന്ജിയർ മരിക്കുകയും ചെയ്യുന്നു . ആൻജിയറെ(Hugh Jackman) കൊലപ്പെടുത്തിയതിന് ആൽഫ്രഡ്‌ ബോർടന് (Bale) കോടതി വധശിക്ഷ വിധിക്കുന്നിടത്താണ് സിനിമ തുടങ്ങുന്നത് . തുടർന്ന് ആൽഫ്രഡ്‌ ബോർടന്റെ ഡയറിക്കുറിപ്പുകളിലൂടെ ഇരുവരുടെയും മാത്സര്യത്തിന്റെ കഥ അനാവരണം ചെയ്യുന്നു . 

ആഞ്ജിയറും കട്ടറും ആഞ്ജിയറുടെ പുതിയ കാമുകിയായ ഒളീവിയയുമായി പുതിയ മാന്ത്രിക പ്രദർശനങ്ങൾ ആരംഭിക്കുന്നു. ദ ഗ്രേറ്റ് ഡാന്റൺ എന്ന പേരിൽ പ്രശസ്തനാവുന്നു. അതേ സമയം ബോഡൻ തന്റെ പുതിയ കൂട്ടാളിയായ ഫാലനുമായി ചേർന്നും മാന്ത്രിക പ്രദർശനം നടത്തുന്നു. ബോഡൻ പ്രൊഫസർ എന്നറിയപ്പെടുന്നു. പിന്നീട് ബോഡൻ സാറ എന്ന സ്ത്രീയെ കണ്ടുമുട്ടുകയും വിവാഹിതരാവുകയും ചെയ്യുന്നു. ബോഡൻ ഭാര്യയും കുട്ടിയുമായി സന്തോഷപൂർവ്വം ജീവിക്കുന്നത് ആഞ്ജിയർ കാണാനിടയാവുന്നു. ആഞ്ജിയറുടെ വിദ്വേഷം വർദ്ധിക്കുന്നു.

ബോഡന്റെ വെടിയുണ്ട പിടിക്കുന്ന വിദ്യ ആഞ്ജിയർ പരാജയപ്പെടുത്തുന്നു. തിരികെ ആഞ്ജിയറുടെ പക്ഷിക്കൂട് വിദ്യ ബോഡനും പരാജയപ്പെടുത്തുന്നു. എന്നാൽ ബോഡൻ കാണിക്കുന്ന നീക്കപ്പെട്ട മനുഷ്യൻ എന്ന വിദ്യയുടെ രഹസ്യം മനസ്സിലാക്കാൻ ആഞ്ജിയറിന് കഴിഞ്ഞില്ല. പകരം ആഞ്ജിയർ താനുമായി രൂപസാദൃശ്യമുള്ള റൂട്ടെ എന്ന വ്യക്തിയെ ഉപയോഗിച്ച് ഈ വിദ്യ കാണിക്കുന്നു. എന്നാൽ സംതൃപ്തനാവാത്ത ആഞ്ജിയർ ഇതിനു പിന്നിലെ രഹസ്യം കണ്ടെത്താൻ ഒളീവിയയെ അയക്കുന്നു. എന്നാൽ ഒളീവിയ ആഞ്ജിയറെ ചതിച്ച് ബോഡന്റെ കൂടെക്കൂടുന്നു. ബോഡൻ ആഞ്ജിയറുടെ നീക്കപ്പെട്ട മനുഷ്യൻ വിദ്യ പരാജയപ്പെടുത്തുന്നു.

പിന്നീട് ഈ വിദ്യയുടെ രഹസ്യം ഒളീവിയ ആഞ്ജിയർക്ക് അയച്ചു കൊടുക്കുന്നു. അതിന്റെ അടയാളവാക്ക് ടെസ്‌ല ആണെന്നറിയുന്ന ആഞ്ജിയർ ടെസ്‌ലയെ കാണാൻ പോവുന്നു. ടെസ്‌ല തന്റെ ടെലിപോർട്ടേഷൻ തത്ത്വം ഉപയോഗിച്ച് ഈ മാന്ത്രിക വിദ്യ സാധ്യമാണെന്ന് പറയുന്നു. പിന്നീട് ടെസ്‌ലയുടെ യന്ത്രം പ്രവർത്തന ക്ഷമമാവുന്നു. ആഞ്ജിയർ ആ യന്ത്രമെടുക്കുന്നു. പക്ഷേ എഡിസന്റെ അനുയായികൾ ടെസ്‌ലയുടെ പരീക്ഷണശാല കത്തിക്കുന്നു. ആ യന്ത്രം നശിപ്പിക്കാൻ ടെസ്‌ല ആഞ്ജിയറിനോടാവശ്യപ്പെടുന്നു. അതേസമയം ബോഡന്റെ മാന്തികവിദ്യയുടെ രഹസ്യം കണ്ടെത്തുന്ന സാറ ബോഡനുമായി വഴക്കിടുന്നു. ബോഡൻ വഞ്ചിച്ചെന്ന് കരുതി സാറ ആത്മാഹുതി ചെയ്യുന്നു.

ലണ്ടനിൽ തിരിച്ചെത്തിയ ആഞ്ജിയർ പുതിയ നീക്കം ചെയ്യപ്പെട്ട മനുഷ്യൻ പ്രദർശിപ്പിക്കുന്നു. വേദിയിൽ നിന്ന് അപ്രത്യക്ഷനാവുന്ന ആഞ്ജിയർ കാണികൾക്ക് പിറകിൽ പ്രത്യക്ഷനാവുന്നു. ഇതു കണ്ട് അത്ഭുതപ്പെടുന്ന ബോഡൻ രഹസ്യമറിയാൻ വേദിയുടെ പിറകിലേക്ക് പോകുന്നു. ആ സമയം ആഞ്ജിയർ വേദിയുടെ കീഴിലുള്ള ഒരു വെള്ളം നിറച്ച ടാങ്കിലേക്ക് വീഴുന്നു. ബോഡൻ രക്ഷിക്കാൻ ശ്രമിച്ചെങ്കിലും ആഞ്ജിയർ മരണപ്പെടുന്നു. ഈ സാഹചര്യത്തിൽ ആഞ്ജിയറുടെ മരണത്തിനുത്തരവാദി ബോഡനാണെന്ന് കരുതി പോലീസ് ബോഡനെ പിടിക്കുന്നു. കോടതി ബോഡന് വധശിക്ഷ വിധിക്കുന്നു. ബോഡന്റെ മാന്ത്രികവിദ്യകളുടെ രഹസ്യം നൽകുകയാണെങ്കിൽ മകളെ സംരക്ഷിക്കാമെന്ന് ലോഡ് കാൽഡ്ലോ എന്ന വ്യക്തി ദൂതൻ മുഖേന ബോഡനെ അറിയിക്കുന്നു.

എന്നാൽ കാൽഡ്ലോ പ്രഭു ആഞ്ജിയർ തന്നെയാണെന്ന് ബോഡൻ മനസ്സിലാക്കുന്നു. ആഞ്ജിയർ ഓരോ മാന്ത്രിക വിദ്യയിലും ടെസ്‌ലയുടെ യന്ത്രം ഉപയോഗിച്ച് ഓരോ ക്ലോൺ സൃഷ്ടിക്കുകയും യഥാർത്ഥ മാന്ത്രികനെ വധിക്കുകയുമായിരുന്നു ചെയ്തിരുന്നത്. ഇത് മനസ്സിലാക്കുന്ന ബോഡൻ നിരാശനാകുന്നു. ആഞ്ജിയർ ബോഡനെ വഞ്ചിച്ചതാണെന്ന് മനസ്സിലാക്കിയെങ്കിലും കട്ടർ ആഞ്ജിയറെ തന്റെ യന്ത്രം സൂക്ഷിക്കാനും മരിച്ച ക്ലോണുകളെ സൂക്ഷിക്കാനും സഹായിക്കുന്നു. പിന്നീട് ജയിലിൽ ബോഡനെ തൂക്കിലേറ്റുന്ന സമയത്ത് കട്ടറുടെ അറിവോടെ ഒരാൾ (ഫാലൻ) ആഞ്ജിയറുടെ അടുത്തേക്കെത്തുന്നു. യഥാർത്ഥത്തിൽ ഫാലൻ ബോഡന്റെ ഇരട്ട സഹോദരനായിരുന്നു. വേഷം മാറി ഒപ്പം നടന്നിരുന്ന ഫാലനെ ഉപയോഗിച്ചാണ് ബോഡൻ തല പല വിദ്യകളും , നീക്കം ചെയ്യപ്പെട്ട മനുഷ്യനുൾപ്പെടെ കാണിച്ചത്. ബോഡൻ സ്നേഹിച്ചത് ഒളീവിയയെ ആയിരുന്നെന്നും തന്റെ ഭാര്യയായിരുന്നു സാറയെന്നും ഫാലൻ പറയുന്നു. പിന്നീട് ഫാലൻ ആഞ്ജിയറെ വധിക്കുന്നു. അവസാനം തന്റെ മകളുടെ അടുത്തേക്ക് ഫാലൻ ബോഡന്റെ രൂപത്തിൽ എത്തുന്നു.


17 സംഗീത ശകലങ്ങളാണ് ഈ ചിത്രത്തിലുള്ളത്. സംഗീതസംവിധാനം നിർവഹിച്ചിരിക്കുന്നത് ഡേവിഡ് ജൂല്യാനാണ്. നോളന്റെ മുൻചിത്രങ്ങളിലും സംഗീതസംവിധാനം നിർവഹിച്ചത് ജുല്യാനായിരുന്നു. ചിത്രത്തിന്റെ കഥാതന്തു പോലെ സംഗീതവും പ്ലെഡ്ജ്, ടേൺ, പ്രസ്റ്റീജ് എന്നിങ്ങനെ മൂന്നായി തിരിച്ചിരിക്കുന്നു. ചലച്ചിത്രത്തിന് യോജിച്ചതാണെങ്കിലും തനിയെ ആസ്വദിക്കാൻ കഴിയുന്നതല്ലെന്ന് വിമർശനമുയർന്നിട്ടുണ്ട്.



</doc>
<doc id="152066" url="https://ml.wikipedia.org/wiki?curid=152066" title="അന്താരാഷ്ട്ര രസതന്ത്രവർഷം">
അന്താരാഷ്ട്ര രസതന്ത്രവർഷം

രസതന്ത്രത്തിന്റെ നേട്ടങ്ങളെയും മാനവരാശിക്കുള്ള അതിന്റെ സംഭാവനകളെയും മാനിച്ച് 2011 - നെ അന്താരാഷ്ട്ര രസതന്ത്രവർഷം ആയി ആചരിക്കുന്നു. 2008 ഡിസംബറിൽ തന്നെ രസതന്ത്രവർഷം ആചരിക്കാനുള്ള തീരുമാനം ഐക്യരാഷ്ടസഭ കൈക്കൊണ്ടിരുന്നു. മാഡം ക്യൂറിക്ക് രസതതന്ത്രത്തിൽ നോബൽ സമ്മാനം ലഭിച്ചതിന്റെ ശതാബ്ദിവർഷം കൂടിയാണ് 2011. ശുദ്ധ - പ്രായോഗിക രസതന്ത്രത്തിനായുള്ള അന്താരാഷ്ട്ര യൂണിയൻ (IUPAC) യുടെയും യുനെസ്കോയുടെയും (UNESCO) സംയുക്താഭിമുഖ്യത്തിലാണ് രസതന്ത്രവർഷാചരണ പരിപാടികൾ ലോകവ്യാപകമായി നടക്കുന്നത്.
" വിദ്യാഭ്യാസം സുസ്ഥിരവികസനത്തിന് " എന്ന കാഴ്ചപ്പാടോടെ 2005 - 2014 കാലത്ത്, ഒരു ദശാബ്ദക്കാലത്തെ പരിപാടികൾ സംഘടിപ്പിക്കാൻ ഐക്യരാഷ്ട്രസഭ ആഹ്വാനം ചെയ്തിട്ടുള്ള പശ്ചാത്തലത്തിൽ എത്യോപ്യ അവതരിപ്പിച്ച ഒരു പ്രമേയത്തിലൂടെയാണ് അന്താരഷ്ട്ര രസതന്ത്രവർഷം (IYC 2011)എന്ന ആശയത്തിന് സഭയുടെ അംഗീകാരം ലഭിക്കുന്നത്. രസതന്ത്രം: നമ്മുടെ ജീവിതം, നമ്മുടെ ഭാവി എന്നതാണ് രസതന്ത്രവർഷത്തിന്റെ പ്രധാന സന്ദേശം. "രസതന്ത്രത്തിന്റെ നേട്ടങ്ങളും മാനവരാശിയുടെ സുസ്ഥിതിക്കായുള്ള അതിന്റെ സംഭാവനകളും" എന്നതാണ് ഈ ആഘോഷത്തിന്റെ മുഖ്യപ്രമേയം. 

വിദ്യാർത്ഥികളിലും പൊതുജനങ്ങളിലും രസതന്ത്രത്തെക്കുറിച്ചും അതിന്റെ നേട്ടത്തെക്കുറിച്ചും അവബോധം സൃഷ്ടിക്കുക എന്നതാണ് അന്താരാഷ്ട്ര രസതന്ത്രവർഷാചരണംകൊണ്ട് ഉദ്ദേശിക്കുന്നത്. ലോകം നേരിടുന്ന ഭീഷണികളെ രസതന്ത്രത്തിന്റെ സഹായത്തോടെ പരിഹരിക്കാനും രസതന്ത്ര പഠനത്തിത്തിലേക്ക് കൂടുതലാളുകളെ ആകർഷിക്കാനും ഈ പരിപാടികൾ ലക്ഷ്യമിടുന്നു.
ആരോഗ്യ രംഗത്ത് ജീവൻരക്ഷാമരുന്നുകൾ ,വാക്സിനുകൾ ,ആന്റിബയോട്ടിക്കുകൾ ,വിറ്റാമിനുകൾ,ജീവൻരക്ഷാ ഉപകരണങ്ങൾ,സർജിക്കൽ മെറ്റീരിയലുകൾ അങ്ങനെ നിരവധി ഉണ്ട്

വിവിധ രാജ്യങ്ങളിലെ രസന്ത്ര സൊസൈറ്റികളും ശാസ്ത്ര പ്രചരണ സംഘടനകളുമാണ് ഈ പരിപാടികൾക്ക് നേതൃത്വം നൽകുന്നത്. റോയൽ സൊസാറ്റി ഓഫ് കെമിസ്ട്രി, അമേരിക്കൻ കെമിക്കൽ സൊസൈറ്റി തുടങ്ങിയ സംഘടനകൾ അത്തരത്തിൽ ചിലതാണ്. രസതന്ത്രവർഷാചരണപരിപാടികളുടെ സമാപനം ബെൽജിയത്തിലെ ബ്രസ്സൽസിൽ നടക്കും. വിശദവിവരങ്ങൾക്കും പരിപാടികൾക്കുമായി അതിന്റെ വെബ്സൈറ്റ് കാണുക. 

കേരളത്തിൽ കേരള ശാസ്ത്രസാഹിത്യ പരിഷത്തിന്റെ ആഭിമുഖ്യത്തിൽ ശാസ്ത്രക്ലാസ്സുകളും, രസന്ത്രപരീക്ഷണ പ്രദർശനങ്ങളും കേരളത്തിലെമ്പാടും നടന്നു വരുന്നുണ്ട്. മാഡംക്യൂറി നാടകത്തിന്റെ അവതരണവും നടത്തുമെന്ന് പ്രഖ്യാപിച്ചിട്ടുണ്ട്. യു എ ഇയിലെ പരിഷത്ത് സഹോദര സംഘടനയായ ഫ്രണ്ട്സ് ഓഫ് കെ എസ് എസ് പിയും രസതന്ത്ര ക്ലാസുകൾ സംഘടിപ്പിക്കുന്നുണ്ട്.


</doc>
<doc id="152092" url="https://ml.wikipedia.org/wiki?curid=152092" title="സി.ജെ. ഡെന്നിസ്">
സി.ജെ. ഡെന്നിസ്

ഓസ്ട്രേലിയൻ കവിയും പത്രപ്രവർത്തകനുമാണ് സി.ജെ. ഡെന്നിസ്. (പൂർണനാമം: ക്ലാരൻസ് മൈക്കേൽ ജയിംസ് ഡെന്നിസ് / 7 സെപ്റ്റംബർ 1876 - 22 ജൂൺ 1938). 

1876-ൽ ദക്ഷിണ ഓസ്ട്രേലിയയിലെ ഓബേണിൽ ജനിച്ചു. കുറച്ചുകാലം ഒരു വക്കീൽ ഗുമസ്തനായി ജോലി ചെയ്തശേഷം ആഡലെയ്ഡിൽ നിന്നും പ്രസിദ്ധീകരിക്കുന്ന ക്രിട്ടിക് എന്ന വാരികയിൽ ചേർന്ന ഇദ്ദേഹം പില്ക്കാലത്ത് അതിന്റെ എഡിറ്ററായി. 1906-ൽ ഗാഡ് ഫ്ലൈ എന്ന ആനുകാലികം സ്വന്തമായി പ്രസിദ്ധീകരിക്കാൻ തുടങ്ങി. 1908-ൽ തടിവ്യാപാരകേന്ദ്രമായ ടൂലാംഗിയിലേക്കു പോയ ഡെന്നിസ് സാഹിത്യരചനയിൽ മുഴുകി.1913-ൽ ഡെന്നിസിന്റെ ആദ്യകവിതാസമാഹാരം പുറത്തുവന്നു- ബാക് ബ്ലോക് ബാലഡ്സ് ആൻഡ് അദർ വേഴ്സസ്. പ്രതീക്ഷയ്ക്കൊത്ത വിജയം കൈവരിക്കാനാകാതെ സിഡ്നിയിലെത്തിയ ഇദ്ദേഹം ലേബർ കാൾ എന്ന ആനുകാലികത്തിൽ കുറച്ചുകാലം ജോലിചെയ്തു.ബാക് ബ്ലോക് ബാലഡ്സിലെ 'ദ് സെന്റിമെന്റൽ ബ്ലോക്' എന്ന കവിതയുടെ കഥയെ വിപുലീകരിച്ച് ഒരു കവിതാപരമ്പര രചിക്കുക എന്ന ആശയം 1915-ൽ ഗ്രന്ഥരൂപം പ്രാപിച്ചതാണ് ദ് സോംഗ്സ് ഒഫ് എ സെന്റിമെന്റൽ ബ്ളോക്ക്. ബിൽ എന്ന യുവാവ് തന്റെ ഹൃദയം കവർന്ന ഡോറീനുമൊത്തു അനുരാഗസ്വർഗം പങ്കിടുന്ന കഥ വായനക്കാരെ ഹഠാദകർഷിക്കുകയും പ്രശസ്തിയും ഒപ്പം പണവും ഡെന്നിസിനെ തേടിയെത്തുകയും ചെയ്തു. 

ബില്ലിന്റെ സുഹൃത്തായ ജിഞ്ചർ മിക്കിന്റെ സാഹസികകൃത്യങ്ങളെ വിഷയമാക്കി രചിച്ച ദ് മൂഡ്സ് ഒഫ് ജിഞ്ചർ മിക്ക് എന്ന കാവ്യം അടുത്ത വർഷം തന്നെ പ്രസിദ്ധീകരിക്കാൻ ഇതു പ്രചോദനം നൽകി. വിദേശരാജ്യങ്ങളിൽ സേവനമനുഷ്ഠിക്കുന്ന ഓസ്ട്രേലിയൻ സൈനികരുടെ ഹരമായിത്തീർന്നു ജിഞ്ചർ മിക്ക്; പ്രസ്തുത കാവ്യത്തിന്റെ 'പോക്കറ്റ് പതിപ്പ്' അതിവേഗം വിറ്റഴിഞ്ഞു. 1917-ൽ ഡെന്നിസ് ഒലിവ് ഹെറനെ വിവാഹം കഴിച്ചു; തികച്ചും വ്യത്യസ്തത പുലർത്തുന്ന ഒരു കൃതിയുടെ പ്രസിദ്ധീകരണത്തിനും ആ വർഷം സാക്ഷ്യം വഹിച്ചു-മേയർമാർ, കൗൺസിലർമാർ, സർക്കാർ ഉദ്യോഗസ്ഥർ തുടങ്ങിയവരെ പരിഹസിച്ചു കൊണ്ടുള്ള ദ് ഗ്ളഗ്സ് ഒഫ് ഗോഷ് എന്ന കൃതി. ബില്ലിന്റെയും ഡോറീന്റെയും കഥ ഡെന്നിസിനെ നിഴൽ പോലെ പിന്തുടർന്നു. ദ് സെന്റിമെന്റൽ ബ്ലോക്കിലെ കമിതാക്കളായ ബില്ലും ഡോറീനും ദാമ്പത്യത്തിലേക്കു കാലൂന്നുന്നതിനെ വിഷയമാക്കി രചിച്ച ഡോറീൻ എന്ന കാവ്യം 1917-ൽ പ്രകാശനം ചെയ്തു. ജിഞ്ചർ മിക്കിന്റെ സുഹൃത്തായ സ്മിത്തിന്റെ വീരസാഹസങ്ങളായിരുന്നു 1918-ലെ ഡിഗ്ഗർ സ്മിത്തിലെ പ്രതിപാദ്യം.ഓസ്ട്രേലിയയ്സ് (1908) എന്ന പ്രയാണഗീതം (marching song), ജിം ഒഫ് ദ് ഹിൽസ് (1919) എന്ന ആഖ്യാനകാവ്യം, കവിതകൾക്കു പുറമേ ചില ഗദ്യരചനകൾകൂടി ഉൾക്കൊള്ളുന്ന എ ബുക്ക് ഫോർ കിഡ്സ് (1921), ടൂലാംഗിയുടെ പ്രകൃതി സൗന്ദര്യം ആവാഹിക്കുന്ന ദ് സിംഗിംഗ് ഗാർഡൻ (1935) എന്നിവ ഡെന്നിസിന്റെ മറ്റു കൃതികളുടെ കൂട്ടത്തിൽ മികച്ചു നിൽക്കുന്നു. 

1922 മുതൽ മരണം വരെ മെൽബണിൽ നിന്നും പ്രസിദ്ധീകരിക്കുന്ന ഹെറാൾഡിന്റെ 'സ്റ്റാഫ് കവി' ആയിരുന്നു ഡെന്നിസ്. 1938-ൽ 62-ആം വയസ്സിൽ ഇദ്ദേഹം അന്തരിച്ചു. മരണശേഷം ഓസ്ട്രേലിയയുടെ ദേശീയ കവിയായി ഡെന്നിസ് വാഴ്ത്തപ്പെട്ടു. 'ഓസ്ട്രേലിയയുടെ റോബി ബേൺസ്' എന്നാണ് പ്രധാനമന്ത്രിയായ ജോസഫ് ലിയോൺസ് ഇദ്ദേഹത്തെ വിശേഷിപ്പിച്ചത്.



</doc>
<doc id="152094" url="https://ml.wikipedia.org/wiki?curid=152094" title="ഭൂമിയുടെ അവകാശികൾ">
ഭൂമിയുടെ അവകാശികൾ

വൈക്കം മുഹമ്മദ് ബഷീറിന്റെ പ്രശസ്തമായ കഥകളിലൊന്നാണ് ഭൂമിയുടെ അവകാശികൾ. സകല ജീവികൾക്കും ഭൂമിയിൽ ഒരേ അവകാശമാണുള്ളത് എന്ന ആശയം ഈ കഥയിലൂടെ ഇദ്ദേഹം സരസമായി അവതരിപ്പിക്കുന്നു. മനുഷ്യന് ഭൂമിയുടെ മേൽ അധികാരമുണ്ടെന്ന മിഥ്യാധാരണയുടെ പുറത്ത് ചെയ്തു കൂട്ടുന്ന അത്യാചാരങ്ങളോടുള്ള ബഷീറിന്റെ അതൃപ്തിയും ഈ കൃതിയിൽ ദർശിക്കാവുന്നതാണ്. 

രണ്ടേക്കർ തെങ്ങിൻപറമ്പും അതിലൊരു വീടും സ്വന്തമാക്കിയ കഥാനായകൻ തേങ്ങാ വിൽപ്പനയിലൂടെ സാമ്പത്തിക ഭദ്രതയും മുള്ളുവേലിയുടെയും ഇരുമ്പു ഗേറ്റിന്റെയും 'ഷാൻ' എന്ന ഉശിരൻ നായയുടെയും പിൻബലത്തിൽ സുരക്ഷിതത്വവും ഉറപ്പിച്ചിരിക്കുന്ന വേളയിൽ അദ്ദേഹത്തെ അമ്പരപ്പിച്ചു കൊണ്ട് മുദ്രപ്പത്രങ്ങളിലൊന്നും ഒപ്പു വെക്കാത്തവരും മുള്ളുവേലികളെ മാനിക്കാത്തവരുമായ "ഒരു കൂട്ടർ" അധികാരത്തോടെ കടന്നു വരുന്നതാണ് കഥയുടെ തുടക്കം. ക്ഷണിക്കപ്പെടാതെ ആഗതരാവുന്ന പക്ഷികളും ചിത്രശലഭങ്ങളും തുടങ്ങി ചിതലുകളും എലികളും കൊടിയ വിഷമുള്ള കരിന്തേളുകളുമടങ്ങിയ ഇക്കൂട്ടർ യഥാർത്ഥത്തിൽ ഭൂമിയുടെ അവകാശികൾ തന്നെയാണ് എന്നു അദ്ദേഹത്തിന് ബോധ്യമാവുന്നതാണ് കഥാസാരം. ആദർശവാദിയായ കഥാനായകനും പ്രായോഗിക ചിന്താഗതിക്കാരിയായ അദ്ദേഹത്തിന്റെ ഭാര്യയും തമ്മിലുള്ള വാദപ്രതിവാദങ്ങളും നിരായുധനായിരിക്കുന്ന മനുഷ്യന്റെ നിസ്സഹായതയെക്കുറിച്ചുള്ള പരാമർശങ്ങളുമൊക്കെ ഈ കഥയെ കൂടുതൽ ഹൃദ്യമാക്കുന്നു.

ഈ കഥ "തേന്മാവ്", "നോട്ടിരട്ടിപ്പ്", "മോഹഭംഗം", "സ്വർണ്ണമാല" തുടങ്ങിയ കഥകളോടൊപ്പം ഇതേ തലക്കെട്ടിലും "'നീലവെളിച്ച'വും മറ്റ് പ്രധാന കഥകളും" എന്ന കഥാസമാഹാരത്തിലെ 12 കഥകളിലൊന്നായും ഡി.സി. ബുക്സ് പ്രസിദ്ധീകരിച്ചിട്ടുണ്ട്. പോൾ മണലിൽ എഡിറ്റ് ചെയ്ത് ഒലിവ് പബ്ലിക്കേഷൻസ് പുറത്തിറക്കിയ "ബഷീറിന്റെ ചെറുകഥകൾ -101 പഠനങ്ങൾ" എന്ന കൃതിയിൽ ഈ കഥയും പഠനവിധേയമാകുന്നുണ്ട്.


</doc>
<doc id="152095" url="https://ml.wikipedia.org/wiki?curid=152095" title="മഗ്ഗ്">
മഗ്ഗ്

ചൂടുള്ള പാനീയങ്ങൾ കുടിക്കുവാനായി പ്രത്യേകം നിർമ്മിച്ചിട്ടുള്ള കുഴിഞ്ഞ പാത്രമാണ് മഗ്ഗ്. ചായ, കാപ്പി, ചൂടുവെള്ളം മുതലായവ കുടിക്കുവാനായിട്ടാണ് മഗ്ഗ് പ്രധാനമായും ഉപയോഗിക്കുന്നത്. മറ്റുതരം കപ്പുകളെ അപേഷിച്ച് കൂടുതൽ പാനീയം മഗ്ഗിൽ ഉൾക്കൊള്ളുന്നതാണ്. സാധാരണയായി 350 മില്ലി ദ്രാവകമാണ് ഒരു മഗ്ഗിൽ ഉൾക്കൊള്ളുന്നത്. ക്ഷൗരത്തിനായി ഉപയോഗിക്കുന്ന മഗ്ഗുകൾ പ്രത്യേകതയുള്ളവയാണ്. ഇവ സോപ്പുപയോഗിച്ചുള്ള ക്ഷൗരത്തിലാണ് ഉപയോഗിക്കുന്നത്.

പ്രാചീന മഗ്ഗുകൾ തടിയിലോ മണ്ണിലോ കൊത്തിയെടുത്തവയാണ്. ആധുനിക മഗ്ഗുകൾ നിർമ്മിക്കാൻ സെറാമിക്ക്, പോർസെലൈൻ, ചൈനാ ക്ലേ തുടങ്ങിയവ ഉപയോഗിക്കുന്നു. സ്ക്രീൻ പ്രിന്റിങ് സാങ്കേതികവിദ്യയുപയോഗിച്ചാണ് മഗ്ഗുകളിൽ ചിത്രങ്ങളും തോരണങ്ങളും ആലേഖനം ചെയ്യുന്നത്.


</doc>
<doc id="152115" url="https://ml.wikipedia.org/wiki?curid=152115" title="ഡിനയിൽ-ഓഫ്-സർവീസ് അറ്റാക്ക്‌">
ഡിനയിൽ-ഓഫ്-സർവീസ് അറ്റാക്ക്

ദിവസവും അപ്ഡേറ്റ് ചെയ്യുന്ന വെബ്സൈറ്റ്കൾക്കു നേരെയുള്ള ഒരു പ്രത്യേകത്തരം ആക്രമണം അല്ലെങ്കിൽ ആക്രമണ ശ്രമമാണ് ഡിനയിൽ-ഓഫ്-സർവീസ് അറ്റാക്ക്‌. ശരിക്കും പറഞ്ഞാൽ ലൈവ് വെബ്സൈറ്റ്‌കൾ കുറച്ചു സമയത്തിനു ഉപഭോക്താവ് ലഭ്യമാകാത്തിരികാനുള്ള ഒരു ആക്രമണം .

പല കമ്പ്യൂട്ടറുകളാൽ ചേർന്ന ഒരു ചങ്ങലയാണ് ഇന്റെർനെറ്റ് എന്ൻ അത് പോലെയാണ് ഒരു വെബ്സൈറ്റ് പക്ഷേ ഒരു ലോക്കൽ വെബ്സൈറ്റ് എന്നാൽ അത് ഇന്റെർനെറ്റ് കണക്ട് ചെയ്ത ഒരു കമ്പ്യൂട്ടർ ആണ് അതിനു ഒരു പ്രതേകം വിലാസം കാണും അതാണ് ഐ.പി-അഡ്രസ്‌ എന്ന് പറയുന്നത് 74.125.236.81 എന്നത് ഗൂഗിൾ എന്ന സെർച്ച്‌ എൻജിൻറ്റെ ഐ.പി ആണ്...
2മത് ആ ലോക്കൽ വെബ്സൈറ്റിനു നേരെ വരുന്ന കണക്ഷൻനു ഒരു പ്രതേക ലിമിറ്റ് ഉണ്ടായിരിക്കും അതിനു അപ്പുറം റീകുഎസ്റ്റ് വന്നാൽ ആ വെബ്സൈറ്റ് പ്രവർത്തനരഹിധമാകും. ഇതാണ് ഡിനയിൽ-ഓഫ്-സർവീസ് അറ്റാകിന്റ്റെ ആശയം
ബാങ്ക്കൾ,സേർച്ച്‌ എൻജിൻകൾ,സോഷ്യൽ നെറ്റ്‌വർക്ക്കൾ,എങ്ങനെ സകല വെബ്സൈറ്റ്കളും ഇ ഡോസ് അറ്റാക്ക്ൽ ടേക്ക് ഡൌൺ ചെയ്യാൻ സാധിയ്ക്കും. എന്നത് ഡോസ് അറ്റാക്കിനു നിലവാരം കുട്ടുന്നു. ട്വിറ്റർ ദിവസവും 12-15 ഡോസ് അറ്റാക്കിനു വിധേയമാകുന്നുണ്ട് കാരണം ലോകത്തിലെ സകല വൃവസായ പ്രമുഖരം, സിനിമാ സ്റ്റാർറുകളും ട്വിറ്റർലാന്നല്ലോ വിഹരിക്കുന്നത്.

ഡിനയിൽ-ഓഫ്-സർവീസ് അറ്റാക്ക്‌ എങ്ങനെയാണ് ഒരു വീഡിയോ ടുട്ടോറിയൽ

</doc>
<doc id="152119" url="https://ml.wikipedia.org/wiki?curid=152119" title="എസ്.ക്യു.എൽ. ഇഞ്ചക്ഷൻ">
എസ്.ക്യു.എൽ. ഇഞ്ചക്ഷൻ

ഡേറ്റാബേസ് ഉപയോഗിക്കുന്ന ഒരു കമ്പ്യൂട്ടർ ആപ്ലിക്കേഷന്റെ ബലഹീനത മുതലെടുത്ത് ആപ്ലിക്കേഷൻ ഉദ്ദേശിക്കുന്നതിലും അധികമായിട്ടുള്ള പ്രവൃത്തികൾ ഡേറ്റാബേസിൽ ചെയ്യാൻ ഉപയോഗിക്കുന്ന കോഡ് ഇൻജക്ഷൻ മാർഗ്ഗമാണ് എസ്.ക്യു.എൽ. ഇൻജക്ഷൻ. വെബ്‌സൈറ്റുകളാണ് എസ്.ക്യു.എൽ. ഇൻജക്ഷൻ ആക്രമണങ്ങൾക്ക് അധികവും വിധേയമാകുന്നത്. ഉപയോഗിക്കുന്നവരുടെ ഇൻപുട്ടുകൾ ഡേറ്റാബേസിൽ ഉൾപ്പെടുത്തുന്നതിനു മുമ്പ് വേണ്ടവിധം അരിച്ചെടുക്കാത്തതോ, ആപ്ലിക്കേഷനുകൾ സ്ട്രോങ് ടൈപ്പ് രീതി അനുവർത്തിക്കാത്തതുകൊണ്ടോ എസ്.ക്യു.എൽ. ഇൻജക്ഷൻ പ്രാവർത്തികമായേക്കാം. പി.എച്ച്.പി. പോലുള്ള ഭാഷകൾ സ്വതേ ദുർബല ടൈപ്പിങ് പിന്തുടരുന്നതിനാൽ അശ്രദ്ധമൂലം, ദുർബലമായ ആപ്ലിക്കേഷനുകൾ നിർമ്മിക്കപ്പെട്ടേക്കാം. എസ്.ക്യു.എൽ. ഇൻജക്ഷൻ യഥാർത്ഥത്തിൽ ഡേറ്റാബേസിന്റെ ദുർബലതയല്ല, മറിച്ച് ഡേറ്റാബേസ് ഉപയോഗിക്കുന്ന ആപ്ലിക്കേഷന്റെ ദൗർബല്യം മുതലെടുത്ത് ഐച്ഛിക എസ്.ക്യു.എൽ. ക്വറികൾ ഡേറ്റാബേസിൽ പ്രവർത്തിപ്പിക്കാൻ കഴിയുന്നതുമൂലമുള്ള ഭീഷണിയാണ്.

മണിക്കൂറിൽ 71 എസ്.ക്യു.എൽ. ഇൻജക്ഷൻ ആക്രമണങ്ങൾ ഉണ്ടാകുന്നതായി കണക്കാക്കപ്പെട്ടിട്ടുണ്ട് .

ഇത്തരത്തിലുള്ള എസ്.ക്യു.എൽ. ഇൻജക്ഷൻ സാദ്ധ്യമാക്കുന്നത് ഉപയോക്താവ് നൽകുന്ന വിവരങ്ങളിലെ എസ്കേപ്പ് കാരക്ടറുകൾ, ആപ്ലിക്കേഷൻ എസ്.ക്യു.എൽ. സ്റ്റേറ്റ്മെന്റ് ആക്കി മാറ്റുന്നതിനു മുമ്പ് അരിച്ചുമാറ്റാത്തതുമൂലമാണ്. ഇത് ആപ്ലിക്കേഷന്റെ ഉപയോക്താവിന് ഡേറ്റാബേസിൽ സ്റ്റേറ്റ്മെന്റുകൾ പ്രവർത്തിക്കാൻ അവസരം നൽകുന്നു.

താഴെ നൽകുന്ന കോഡ് ഒരു അപകടസാദ്ധ്യത ഉൾക്കൊള്ളുന്നു:

ഈ എസ്.ക്യു.എൽ കോഡ് "users" എന്ന ടേബിളിൽ നിന്നും നൽകുന്ന ഉപയോക്തൃനാമത്തിന്റെ "(name) വിവരങ്ങൾ എടുക്കാനുള്ളതാണ്. എന്നാൽ ആക്രമണ മനോസ്ഥിതിയുള്ള ഉപയോക്താവിന് "userName" എന്ന ചരത്തിന്റെ വില പ്രത്യേകമായി സൃഷ്ടിച്ച്, കോഡ് എഴുതിയയാൾ ഉദ്ദേശിച്ചതിലുമധികം പ്രവർത്തങ്ങൾ ചെയ്യുന്ന എസ്.ക്യു.എൽ. സ്റ്റേറ്റ്മെന്റ് പ്രവർത്തിപ്പിക്കാൻ കഴിയും. ഉദാഹരണത്തിന് "userName" ചരം സജ്ജീകരിക്കാവുന്ന മാർഗ്ഗങ്ങൾ നൽകുന്നു: 
അല്ലെങ്കിൽ ക്വറിയുടെ ബാക്കിഭാഗം മറയ്ക്കാൻ പ്രാപ്തമായ വിധത്തിലുള്ള കമന്റ് സൗകര്യവും ഉൾപ്പെടുത്താവുന്നതാണ് (മൂന്ന് വിധത്തിലുള്ള എസ്.ക്യു.എൽ. കമന്റുകൾ ഉണ്ട്):
ഇത് ഇനിക്കൊടുക്കുന്നവയിൽ ഏതെങ്കിലുമൊരു എസ്.ക്യു.എൽ. സ്റ്റേറ്റ്മെന്റ് സൃഷ്ടിക്കുന്നു:

ഈ കോഡ് പ്രവർത്തിപ്പിക്കുന്ന പക്ഷം, '1'='1' എല്ലായ്പ്പോഴും ശരിയായിരിക്കുന്നതിനാൽ, ഡേറ്റാബേസ് വിവരങ്ങൾ നൽകുന്നതാണ്. 

താഴെക്കൊടുത്തിരിക്കുന്ന സ്റ്റേറ്റ്മെന്റിലെ "userName" ചരം, ഒന്നിലധികം സ്റ്റേറ്റ്മെന്റുകൾക്കുള്ള എ.പി.ഐ. ദുരുപയോഗം ചെയ്ത് ഉപയോഗിച്ചാൽ, "users" എന്ന ടേബിൾ മായ്ക്കാനും അതുപോലെ "userinfo" എന്ന ടേബിളിലെ എല്ലാ വിവരങ്ങളും ലഭിക്കാനും കാരണമായേക്കാം:

ഇത് അന്തിമ എസ്.ക്യു.എൽ. സ്റ്റേറ്റ്മെന്റിനുള്ള കളമൊരുക്കുന്നു::

മിക്ക എസ്.ക്യു.എൽ. സെർവർ സൗകര്യങ്ങളും ഒന്നിലധികം സ്റ്റേറ്റ്മെന്റുകൾ ഒരു വിളി വഴി പ്രവർത്തിപ്പിക്കാനുള്ള മാർഗ്ഗങ്ങൾ സജ്ജമാക്കിയിട്ടുണ്ട്. എന്നാൽ ചില എസ്.ക്യു.എൽ. എ.പി.ഐ.കൾ, ഉദാഹരണത്തിന് പി.എച്ച്.പി.യുടെ codice_1 ഫങ്ഷൻ പോലുള്ളവ സുരക്ഷാകാരണങ്ങളാൽ ഇതനുവദിക്കണമെന്നില്ല. ഇത് പരസ്പരം വളരെ വ്യത്യസ്തമായ ക്വറികൾ ഇൻജക്റ്റ് ചെയ്യുന്നതിൽ നിന്ന് ആക്രമണോദ്ദേശത്തോടെയെത്തുന്നവർക്ക് തടസ്സമാകുന്നുണ്ടെങ്കിലും, ക്വറികളിൽ മാറ്റം വരുത്തുന്നതിന് പൂർണ്ണമായി തടയിടാനായിട്ടില്ല.

ഉപയോക്താവിന് ഉപയോഗിക്കാനുള്ള ഫീൽഡ് സ്ട്രോങ്ലി ടൈപ്പ്ഡ് അല്ലെങ്കിലോ ഡേറ്റാടൈപ്പ് മാനദണ്ഡങ്ങൾ പാലിക്കുന്നുണ്ടോയെന്ന് പരിശോധിക്കാത്തതിനാലോ ആണ് ഇത്തരത്തിലുള്ള എസ്.ക്യു.എൽ. ഇൻജക്ഷൻ സാദ്ധ്യമാവുക. എസ്.ക്യു.എൽ. സ്റ്റേറ്റ്മെന്റിൽ ഉപയോഗിക്കേണ്ട സംഖ്യകൾ എടുക്കേണ്ട ഫീൽഡിൽ, സംഖ്യ തന്നെയാണോ എഴുതി നൽകുന്നതെന്ന് പരിശോധിക്കുന്നില്ലെങ്കിൽ ഇത്തരത്തിലുള്ള ആക്രമണം സാദ്ധ്യമായേക്കും. ഉദാഹരണത്തിന്:
എഴുതിയയാൾ ഉദ്ദേശിച്ചത് a_variable എന്നത് "id" ഫീൽഡിനായി നൽകേണ്ടുന്ന സംഖകളാണെങ്കിലും, അതൊരു സ്ട്രിങ് ആണെന്നിരിക്കെ ഉപയോക്താവിന് സ്റ്റേറ്റ്മെന്റിൽ ദോഷകരങ്ങളായ മാറ്റങ്ങൾ വരുത്താൻ സാധിച്ചേക്കാം. ഉദാഹരണത്തിന് a_variable ഇങ്ങനെ സജ്ജീകരിക്കവുന്നതാണ്:
ഇത് എസ്.ക്യു.എൽ. ഇനിക്കൊടുക്കുന്നവിധത്തിൽ മാറ്റുന്നതിനാൽ ഡേറ്റാബേസിൽ നിന്നും "users" എന്ന ടേബിൾ മായ്ക്കുന്നതാണ്:

ഒരു വെബ് ആപ്ലിക്കേഷൻ എസ്.ക്യു.എൽ. ഇൻജക്ഷൻ ആക്രമണത്തിനെതിരെ ദുർബലമാണെന്നിരിക്കിലും, ഇൻജക്ഷന്റെ ഫലങ്ങൾ ആക്രമിക്കുന്നയാൾക്ക് കാണത്തില്ലാതിരിക്കുന്ന അവസ്ഥയ്ക്കാണ് ബ്ലൈൻഡ് എസ്.ക്യു.എൽ. ഇൻജക്ഷൻ എന്നു പറയുന്നത്. ദുർബലമായ താൾ ഫലങ്ങൾ പ്രദർശിപ്പിച്ചില്ലെങ്കിലും, ഫലങ്ങൾക്കനുസരിച്ച് വ്യത്യസ്തമായി രൂപപ്പെട്ടേക്കാം.
ലഭിക്കുന്ന ഓരോ വിവരത്തിനുമനുസരിച്ച് സ്റ്റേറ്റ്മെന്റിൽ മാറ്റം വരുത്തേണ്ടതുണ്ടെന്നതിനാൽ ഇത്തരം ആക്രമണങ്ങൾ കൂടുതൽ സമയമെടുത്തേക്കാം. എന്നാൽ, ഒരിക്കൽ ദുർബലാവസ്ഥയും, ദുർബലാവസ്ഥയുള്ള സ്ഥാനവും, ലക്ഷ്യമിടുന്ന വിവരങ്ങളും സംഘടിപ്പിക്കാൻ കഴിഞ്ഞാൽ, ബാക്കി കാര്യങ്ങൾ യാന്ത്രികമായി ചെയ്യാനുള്ള നിരവധി ഉപകരണങ്ങൾ ഇന്ന് ലഭ്യമാണ്.
ഒരു ഡേറ്റാബേസിലെ, ഒരു ടേബിളിൽ നിന്നുള്ള വ്യത്യസ്ത ഫലങ്ങൾ ആപ്ലിക്കേഷൻ പ്രത്യക്ഷപ്പെടുന്ന വിധത്തിൽ വ്യത്യാസമുണ്ടാക്കിയേക്കാം. ഉദാഹരണത്തിന് താഴെക്കൊടുക്കുന്ന രണ്ട് ക്വറികൾ കണക്കിലെടുക്കുക:
രണ്ട് ക്വറികളും രണ്ട് ഫലങ്ങളാണ് തരികയെന്ന് നിസ്സംശയം പറയാം. ക്വറികളിലെ "bookId" നിലവിലുണ്ടെങ്കിൽ ആദ്യക്വറി ശരി ("true") എന്ന് വ്യാഖ്യാനിക്കാവുന്ന ഫലം തരികയും അതിനനുസരിച്ച് ആപ്ലിക്കേഷന്റെ രൂപത്തിൽ മാറ്റമുണ്ടാവുകയും ചെയ്യാം (ഉദാ: പശ്ചാത്തലം പച്ചയാകുന്നു). രണ്ടാമത്തെ ക്വറി മിക്കവാറും തെറ്റ് ("false") എന്ന് വ്യാഖ്യാനിക്കാവുന്ന ഫലമാവും തരിക. ആപ്ലിക്കേഷനിൽ മാറ്റമൊന്നുമുണ്ടാകുന്നില്ലെന്ന് കരുതുക. ഫലങ്ങളിൽ നിന്ന് ആക്രമണകാരിക്ക് ഇവിടെ എസ്.ക്യു.എൽ. ഇൻജക്ഷൻ സാദ്ധ്യമാണെന്ന വിവരം ലഭിക്കുന്നതാണ്. ഇത് നടപ്പിലാക്കാൻ കൗശലബുദ്ധിയാവശ്യമാണ്. യഥാർത്ഥ ക്വറി ലളിതമാണെങ്കിൽ ഈ പ്രവൃത്തിയും ലളിതമായിരിക്കും, എന്നാൽ യഥാർത്ഥ ക്വറി സങ്കീർണ്ണമാണെങ്കിൽ പ്രതികരണം കണ്ടെത്തലും സങ്കീർണ്ണമായിത്തീരും.


</doc>
<doc id="152120" url="https://ml.wikipedia.org/wiki?curid=152120" title="ജയാവതി">
ജയാവതി

അന്ത്യ ക്രിറ്റേഷ്യസ് കാലത്ത് ജീവിച്ചിരുന്ന ഒരു ഹട്രോസോറസ്‌ വിഭാഗത്തിൽ പെട്ട ദിനോസർ ആണ് ജയാവതി .2010-ൽ ആണ് ഇവയുടെ ഫോസ്സിൽ അമേരിക്കയിലെ ന്യൂമെക്സിക്കോ നിന്നും കണ്ടു കിട്ടുനത് .

ഇതിന്റെ ഹോലോടൈപ്പ് പേര് എം.എസ്‌.എം പി4166 എന്നാണ്.


</doc>
<doc id="152121" url="https://ml.wikipedia.org/wiki?curid=152121" title="ഓംലെറ്റ്">
ഓംലെറ്റ്

അടിച്ച മുട്ട പാചക എണ്ണയോ വെണ്ണയോ ഉപയോഗിച്ച് വറചട്ടിയിൽ വേവിച്ചെടുക്കുന്നതാണ് ഓംലെറ്റ്. ഓംലെറ്റ് എന്നത് ഒരു ഫ്രഞ്ച് പദമാണ്. നന്നായി അടിച്ചെടുത്ത മുട്ടയിൽ പച്ചമുളക് ഉള്ളി എന്നിവ ചെറുതായി അരിഞ്ഞതും,പാകത്തിനു ഉപ്പും ചേർത്ത് ചെറുചൂടിൽ അല്പസമയം വേവിച്ചെടുക്കുന്നതാണ് ഓംലെറ്റിന്റെ ഒരു പാചകരീതി. പച്ചമുളകിനു പകരം കുരുമുളക് പൊടിയും എരിവിനായി ഉപയോഗിക്കാറുണ്ട്. മുട്ടമാത്രം അടിച്ചെടുത്ത് വേവിച്ച് പിന്നീട് അവശ്യാനുസരണം ഉപ്പോ, എരിവോ ചേർക്കുന്ന രീതിയുമുണ്ട്. ഇങ്ങനെ വേവിച്ചെടുക്കുന്ന മുട്ടയിൽ ഇറച്ചി, പച്ചക്കറി, ചീസ് എന്നിവ നിറച്ച് ഭക്ഷിക്കാറുണ്ട്.

പുരാതന കിഴക്കൻ രാജ്യങ്ങളിൽ നിന്നാണ് ഓംലെറ്റിന്റെ ഉൽഭവമെന്ന് പൊതുവിൽ വിശ്വസിക്കപ്പെടുന്നു. ചെറുതായി അരിഞ്ഞ ഭക്ഷ്യ ഇലകൾ അടിച്ചെ മുട്ടയിൽ ചേർത്ത് നന്നായി വറുത്തെടുത്ത് സ്ലൈസായി മുറിക്കുന്ന ഒരു വിഭവം പിന്നീട് വടക്കൻ ആഫ്രിക്ക, മധ്യേഷ്യ എന്നിവയിലൂടെ പശ്ചിമ യൂറോപ്പിലെത്തി എന്ന് വിശ്വസിക്കപ്പെടുന്നു. ഫ്രഞ്ച് ഓംലെറ്റ്,ഇറ്റാലിയൻ ഫ്രിറ്റാറ്റ ,സ്പാനിഷ് റ്റോർട്ടില്ല തുടങ്ങിയവക്കായി യഥാർഥ ഓംലെറ്റിന്റെ രീതി തന്നെ ഈ രാജ്യങ്ങൾ സ്വീകരിച്ചു.


</doc>
<doc id="152124" url="https://ml.wikipedia.org/wiki?curid=152124" title="അഹമദ് യാസീൻ">
അഹമദ് യാസീൻ

പലസ്തീൻ സംഘടനയായ ഹമാസിന്റെ സ്ഥാപക നേതാവും വിപ്ലവകാരിയായ പണ്ഡിതനുമായിരുന്നു ശൈഖ് അഹമദ് ഇസ്മയിൽ ഹസ്സൻ യാസീൻ (ജനനം:1937 ജൂൺ 28, മരണം:22 മാർച്ച് 2004). (അറബിക്: الشيخ أحمد إسماعيل حسن ياسين) അഹമദ് യാസീൻ എന്ന് വ്യാപകമായി അറിയപ്പെടുന്നു. ആതുരശുശ്രൂഷാലയങ്ങൾ,വിദ്യാഭ്യാസ സ്ഥാപനങ്ങൾ,വായനശാലകൾ , മറ്റു സേവന പ്രവർത്തനങ്ങൾ എന്നിവയിലൂടെ പലസ്തീനിയൻ സമൂഹത്തിൽ ഇടം നേടിയ സംഘടനയാണ് ഹമാസ്.

1937ജൂൺ 28ൻ ഇന്നത്തെ ഇസ്രയേൽ അധിനിവേശ പലസ്തീൻ നഗരമായ അശ്കലോണിലെ അൽജുറ ഗ്രാമത്തിലാണ് അഹ്മദ് ഇസ്മാഈൽ ഹസ്സൻ യാസീന്റെ ജനനം. 1952-ൽ യാസ്സീന്ന് 15 വയസ്സുള്ളപ്പോൾ കളിക്കൂട്ടുകാരനുമായുളള മൽപിടുത്തത്തിൽ യാസീന്റെ കഴുത്തിനു സാരമായി പരിക്കേറ്റു. ആ അപകടത്തെ തുടർന്ന് തലക്ക് കീഴെ ചലനമറ്റ ശരീരവുമായി ജീവിച്ച ശൈഖ് യാസീൻ വീൽചെയറിലായിരുന്നു മരണം വരെ. 2004 മാർച്ച് മാസത്തിലെ ഒരു പ്രഭാത നമസ്കാരം കഴിഞ്ഞ് വീൽചെയറിൽ മടങ്ങുന്ന ശൈഖ് അഹമദ് യാസീനെ മിസൈൽ ആക്രമണത്തിൽ ഇസ്രയേൽ സേന കൊലപ്പെടുത്തുകയായിരുന്നു. ഈ ആക്രമണത്തിൽ ശൈഖ് യാസീന്റെ രണ്ട് അംഗരക്ഷകരും കൂടെയുണ്ടായിരുന്ന ഒമ്പത് ആളുകളും മരണപ്പെട്ടു. ശൈഖ് യാസീന്റെ കൊലപാതകം ഇസ്രേയേലിനെതിരെ കടുത്ത വിമർശനങ്ങൾ വിളിച്ചു വരുത്തി. സമധാന ശ്രമങ്ങളെ ഇത് പ്രതികൂലമായി ബാധിക്കാൻ കാരണമാകുമെന്ന് നിരീക്ഷകർ വിലയിരുത്തുകയുണ്ടായി. ശൈഖ് യാസീന്റെ മരണാനന്തര സംസകരണ ചടങ്ങിൽ 2 ലക്ഷത്തോളം പലസ്തീനികൾ പങ്കുകൊണ്ടു.


</doc>
<doc id="152144" url="https://ml.wikipedia.org/wiki?curid=152144" title="സൈബർ നിയമം">
സൈബർ നിയമം

സൈബർ നിയമങ്ങൾ അഥവാ കമ്പ്യൂട്ടിങ്ങിന്റെ നിയമവശങ്ങൾ എന്നത് നിയമത്തിന്റെയും കമ്പ്യൂട്ടിംഗിന്റെയും വിവിധ തലങ്ങളെ സ്പർശിക്കുന്ന ഒന്നാണ്. ശൃംഖലാബന്ധിതമായ വിവരവിനിമയ ഉപകരണങ്ങളും സാങ്കേതികവിദ്യയും ഉപയോഗിച്ചുള്ള, വിവരവിനിമയം, ആശയവിനിമയം, വിവര ശേഖരണ-വിതരണം തുടങ്ങിയ കാര്യങ്ങളെ സംബന്ധിച്ച നിയമപ്രശ്നങ്ങൾ കൈകാര്യം ചെയ്യുന്ന നിയമശാഖയാണ് സൈബർനിയമം. കരാർ നിയമം, സ്വത്ത് നിയമം എന്നിവയെയൊക്കെ അപേക്ഷിച്ച് സൈബർനിയമം അഥവാ വിവരസാങ്കേതികവിദ്യാ നിയമം, നിയമത്തിന്റെ തന്നെ നിരവധി തലങ്ങളുമായി ബന്ധപ്പെടുന്നതും അവയിലൊക്കെ സ്വാധീനം ചെലുത്തുന്ന നിയമവുമാണ്. ബൗദ്ധിക സ്വത്തവകാശം, സ്വകാര്യത, അഭിപ്രായപ്രകടന സ്വാതന്ത്ര്യം, നിയമാധികാരപരിധി, തെളിവുകൾ തുടങ്ങിയവ സൈബർലോയുടെ സ്വാധീനമേഖലകളിൽ ചിലതാണ്. ഡിജിറ്റൽ വിവരങ്ങളുടെ കൈകാര്യം ചെയ്യലും വിനിമയവുമായി ബന്ധപ്പെട്ട പ്രക്രിയകളെ നിയന്ത്രിക്കുന്നതിനായി വിവിധ രാജ്യങ്ങൾ നടപ്പിലാക്കിയിരിക്കുന്ന നിയമത്തെയോ, നിയമങ്ങളുടെ സഞ്ചയത്തെയോ വിവരസാങ്കേതികവിദ്യാ നിയമം (Information Technology Act) എന്നുവിളിക്കാം. കമ്പ്യൂട്ടർ സോഫ്റ്റ്‌വെയർ, കമ്പ്യൂട്ടർ സോഫ്റ്റ്‌വെയറിന്റെ സംരക്ഷണവും പകർപ്പവകാശവും, ഡിജിറ്റൽ വിവരങ്ങളുടെ കൈകാര്യകർതൃത്വവും നിയന്ത്രണവും, സ്വകാര്യത, സുരക്ഷ, വിവരശ്രംഖലാജാലികയുടെ (ഇന്റർനെറ്റ്)പ്രവേശനവും ഉപയോഗവും, ഇലക്ട്രോണിക് വാണിജ്യവും വ്യാപാരവും തുടങ്ങിയ വിവിധമേഖലകളെ സംബന്ധിക്കുന്ന നിയമം അഥവാ നിയമങ്ങളാണ് ഇത്. 
സൈബർ നിയമമേഖലയിൽ ഇന്ത്യയിലുണ്ടായിരിക്കുന്ന പ്രധാന നിയമമാണ് വിവരസാങ്കേതികവിദ്യാ നിയമം - 2000 (ഇൻഫർമേഷൻ ടെക്നോളജി ആക്ട്‌ - 2000). പാർലമെന്റ് പാസ്സാക്കിയ ഈ നിയമത്തിന് 2000 ജൂൺ 9 ന് പ്രസിഡന്റിന്റെ അനുമതി ലഭിച്ചു. ഇലക്ടോണിക് വിവരങ്ങളുടെ പരസ്പരവിനിമയം വഴി നടക്കുന്നതും ഇലക്ട്രോണിക് വാണിജ്യം എന്ന പൊതുവെ അറിയപ്പെടുന്നതുമായ ഇടപാടുകൾക്ക് അംഗീകാരം നൽകുന്നതിനും, കടലാസ് ഉപയോഗിച്ചുള്ള വിവരവിനിമയവും വിവരശേഖരണവും നടത്തുന്ന സർക്കാരിടപാടകളിലും മറ്റും അതിനുപകരം ഇലക്ട്രോണിക്ക് ഡാറ്റായുടെ രൂപത്തിലുള്ള വിവരങ്ങൾ സമർപ്പിക്കുന്നതിനും, ഇന്ത്യൻ ശിക്ഷാനിയമം, തെളിവ് നിയമം, ബാങ്കേഴ്സ് ബുക്ക് തെളിവ് നിയമം, റിസർവ്വ് ബാങ്ക് നിയമം, തുടങ്ങിയവയിൽ ഇതിനനുസരണമായ ഭേദഗതികൾ വരുത്തുന്നതിനും മറ്റുമായാണ് ഈ നിയമം നടപ്പാക്കിയതെന്ന് ഇതിന്റെ ആമുഖത്തിൽ പ്രസ്താവിച്ചിരിക്കുന്നു.

പരമ്പരാഗത സ്വഭാവത്തിലുള്ള മോഷണം, വ്യാജരേഖ ചമയ്ക്കൽ തുടങ്ങിയ കുറ്റകൃത്യങ്ങൾ കമ്പ്യൂട്ടറുമായോ, കമ്പ്യൂട്ടർ ശ്രംഖലയുമായോ ബന്ധപ്പെടുത്തി നടക്കുമ്പോഴാണ് അവയെ സൈബർ ക്രൈം അഥവാ സൈബർ കുറ്റകൃത്യം എന്ന് വിളിക്കുന്നത്. ഇന്ത്യൻ ശിക്ഷാനിയമത്തിന് പകരം ഇൻഫർമേഷൻ ടെക്നോളജി നിയമത്തിലെ വകുപ്പുകൾ പ്രകാരമാണ് ഈ കുറ്റകൃത്യങ്ങളെ സംബന്ധിച്ചുള്ള നിയമനടപടികൾ സ്വീകരിക്കുന്നത്. ഇതേപ്പറ്റി കൂടുതൽ അറിയാൻ സൈബർ കുറ്റകൃത്യങ്ങൾ എന്ന ലേഖനം കാണുക.


</doc>
<doc id="152147" url="https://ml.wikipedia.org/wiki?curid=152147" title="കീച്ചേരി">
കീച്ചേരി

എറണാകുളം ജില്ലയിലെ നഗരപ്രാന്തത്തിലുള്ള ഒരു ഗ്രാമാമാണ് കീച്ചേരി. 

ചുറ്റും കായലുകളാൽ ചുറ്റപ്പെട്ട കീച്ചേരി, എറണാകുളം സൗത്ത് റയിൽവേ സ്റ്റേഷനിൽ നിന്ന് 28 കിലോമീറ്ററും, കൊച്ചി അന്തർദേശീയ വിമാനത്താവളത്തിൽ നിന്ന് 55 കിലോമീറ്ററും ദൂരെയാണ് സ്ഥിതിചെയ്യുന്നത്.




</doc>
<doc id="152152" url="https://ml.wikipedia.org/wiki?curid=152152" title="കാനോബിസ്">
കാനോബിസ്

കാർബോണിഫറസ് കാലഘട്ടത്തിൽ ജിവിച്ചിരുന്നതും ഇപ്പോൾ മൺ മറഞ്ഞതും ആയ ഒരു പുരാതന മത്സ്യം ആണ് കാനോബിസ്. ഇവയുടെ വാസസ്ഥലം യൂറോപ്പ് ആയിരുന്നു .

ഇവ വളരെ ചെറിയ ഇനം മീനുകൾ ആയിരുന്നു കഷ്ടിച്ച് 7 സെ മീ ( 3 ഇഞ്ച്‌ ) ആയിരുന്നു ഇവയുടെ നീളം . മുൻഗാമികളെ അപേക്ഷിച്ച് ഇവയുടെ താടി എല്ലുകൾ പരിണാമം പ്രാപിച്ചിരുന്നു ഇത് കൊണ്ട് തന്നെ ഇവക്ക് കൂടുതൽ വലിപ്പത്തിൽ വായ തുറക്കാൻ സാധിച്ചു ഇത് ഇവയ്ക് കൂടുതൽ ഓക്സിജൻ വെള്ളത്തിൽ നിന്നും അകിരണം ചെയ്യാനും സഹായകരം ആയി .

ഇവ ഇവയുടെ ചെറിയ പല്ലുകളും ചെക്കില്ല പുക്കളും വെച്ചു കടൽ വെള്ളത്തിൽ നിന്നും പ്ലാങ്ക്ടൺ അരിച്ചു കഴിക്കുന്ന ജീവി ആയിരുന്നു എന്ന് അനുമാനിക്കുന്നു.


</doc>
<doc id="152165" url="https://ml.wikipedia.org/wiki?curid=152165" title="ജൂലിയാന ഫാൽക്കോനിറി">
ജൂലിയാന ഫാൽക്കോനിറി

റോമൻ കത്തോലിക്കാ സഭയിലെ ഒരു വിശുദ്ധയാണ് ജൂലിയാന ഫാൽക്കോനിറി. 
ഇറ്റലിയിലെ ഫ്ലോറൻസിൽ പ്രമുഖനായ ഒരു ശില്പിയുടെ മകളായി 1270 - ൽ ജനിച്ചു. സെർവൈന്റ്‌ ഓർഡറിന്റെ സ്ഥാപകരിലൊരാളും വിശുദ്ധനുമായ അലക്‌സിസ്‌ ഫാൽക്കോനിറി ജൂലിയാനയുടെ അമ്മാവനായിരുന്നു. തന്റെ ജീവിതത്തിൽ ഒരിക്കൽ പോലും കണ്ണാടിയിൽ മുഖം നോക്കിയിട്ടില്ല എന്നത്‌ ജൂലിയാനയുടെ വിനയത്തിനുള്ള ഏറ്റവും വലിയ ഉദാഹരണമായി പറയപ്പെടുന്നു. വിവാഹജീവിതം സ്വീകരിക്കാതെ പതിനാലാം വയസിൽ "സെർവന്റ്‌സ്‌ ഓഫ്‌ മേരി" അഥവാ "സെർവൈന്റ്‌ ഓർഡറിൽ" അംഗമായി ചേർന്നു. വിശുദ്ധ ഫിലിപ്പ്‌ ബെനിസിയിൽ നിന്നുമാണ് തിരുവസ്‌ത്രം സ്വീകരിച്ചത്. 

മാന്റെലന്റ്‌ എന്ന പുതിയൊരു സഭ ജൂലിയാന സ്ഥാപിക്കുകയും ഈ സഭയുടെ മേധാവിയാകാതെ ഒരു പ്രവർത്തകയായി വർത്തിച്ചു. മാനസാന്തരം, ഉപവിപ്രവർത്തനങ്ങൾ, സൗഖ്യശുശ്രൂഷ എന്നിവയുമായി ബന്ധപ്പെട്ടായിരുന്നു ജൂലിയാനയുടെ പ്രവർത്തനങ്ങൾ. അവസാനകാലത്ത് രോഗപീഡകളാൽ കഷ്ടപ്പെട്ടിരുന്നു. ഉദരസംബന്ധമായ രോഗത്താൽ ഭക്ഷണം കഴിക്കുവാൻ ജൂലിയാന വളരെ ബുദ്ധിമുട്ടിയിരുന്നു. ജൂലിയാനയുടെ ആവശ്യപ്രകാരം അവസാനമായി തിരുവോസ്‌തി നല്‌കി, എന്നാൽ അത്‌ ജൂലിയാനയുടെ ഹൃദയത്തെ ആവരണം ചെയ്‌ത്‌ പുറമേയ്‌ക്ക്‌ പ്രത്യക്ഷപ്പെടുകയും അതേ സമയം തന്നെ ജൂലിയാന മരണപ്പെടുകയും തിരുവോസ്‌തി അപ്രത്യക്ഷമാവുകയും ചെയ്‌തു. 1341 ജൂൺ 19 - ന് ജൂലിയാന ഫാൽക്കോനിറി അന്തരിച്ചു. 1678 ജൂലൈ 26 - ന് ഇന്നസെന്റ് പന്ത്രണ്ടാമൻ മാർപ്പാപ്പ ജൂലിയാനയെ റോമിൽ വച്ച് വാഴ്ത്തപ്പെട്ടവളായി പ്രഖ്യാപിച്ചു. 1737 ജൂൺ 16 - ന് ക്ലമന്റ് പന്ത്രണ്ടാമൻ മർപ്പാപ്പ റോമിൽ വച്ച് വിശുദ്ധയായി പ്രഖ്യാപനം നടത്തി. സഭയിൽ ജൂൺ 19 ന്‌ തിരുനാൾ ആഘോഷിക്കപ്പെടുന്നു.



</doc>
<doc id="152193" url="https://ml.wikipedia.org/wiki?curid=152193" title="ടൊയോട്ട">
ടൊയോട്ട

ടൊയോട്ട മോട്ടോർ കോർപറേഷൻ (ജാപ്പനീസ്:トヨタ自動車株式会社) സാധാരണയായി ടൊയോട എന്നും ചുരുക്കരൂപത്തിൽ ടി.എം.സി. എന്നും അറിയപ്പെടുന്ന ലോകോത്തര കാർ നിർമാതാക്കളാണ്. ഇവരുടെ പ്രധാന നിർമ്മാണശാലയും ഓഫീസും സ്ഥിതിചെയ്യുന്നത് ജപ്പാനിലെ ഐച്ചി എന്ന സ്ഥലത്താണ്.2014 ലെ കണക്കുകൾ പ്രകാരം ടൊയോട്ട മോട്ടോർ കോർപറേഷനിൽ ലോകത്താകമാനമായി ഏകദേശം 333,498 തൊഴിലാളികൾ ജോലിചെയ്യുന്നു.

 saudi arabia main dealer abdul latheef al jumail


</doc>
<doc id="152196" url="https://ml.wikipedia.org/wiki?curid=152196" title="ഗുരു ഗോബിന്ദ് സിങ്">
ഗുരു ഗോബിന്ദ് സിങ്

സിഖ് മതത്തിന്റെ പത്താമത്തെ ഗുരു ആയിരുന്നു ഗുരു ഗോബിന്ദ് സിങ് (ഉച്ചാരണം : , ഇംഗ്ലീഷ് : Guru Gobind Singh, പഞ്ചാബി: ਗੁਰੂ ਗੋਬਿੰਦ ਸਿੰਘ, IPA: [gʊɾu gobɪnd sɪ́ŋg]) - ( 22 ഡിസംബർ 1666 - 7 ഒക്ടോബർ 1708), . ഗോബിന്ദ് റായ് ആയി ബിഹാറിലെ പട്നയ്ക്കടുത്തുള്ള സിഖ് ഹുഞ്ജനിൽ ജനിച്ച അദ്ദേഹം 1675 നവംബർ 11നു, ഒൻപതാം വയസിൽ സിഖ് ഗുരുവായി. അദ്ദേഹത്തിന്റെ പിതാവായിരുന്ന ഗുരു തേജ് ബഹാദൂർ സിംഗിന്റെ പിൻഗാമി ആയാണ് ഗോബിന്ദ് സിങ്, സിഖ് ഗുരു ആയത്. അദ്ദേഹം സിഖ് മതവിശ്വാസിയും, യോദ്ധാവും, കവിയും തത്ത്വചിന്തകനുമായിരുന്നു. ആദ്യ സിഖ് ഗുരുവായ ഗുരു നാനക്ക് സ്ഥാപിച്ച സിഖ് വിശ്വാസത്തെരൊരു സംഘടിതരൂപമുള്ള മതമായി ചിട്ടപ്പെടുത്തിയത് ഇദ്ദേഹമാണ് . ജീവിച്ചിരുന്ന സിഖ് ഗുരുക്കന്മാരിൽ അവസാനത്തെ അംഗമായ ഇദ്ദേഹം 1699ൽ സിഖ് ഖൽസയ്ക്ക് രൂപം നൽകുകയും തുടർന്ന് സിഖ് മതത്തിന്റെ ഗുരുസ്ഥാനം പതിനൊന്നാമത്തേയും എന്നന്നേക്കുമുള്ളതുമായ ഗുരുവായ ഗുരു ഗ്രന്ഥ സാഹിബിനു കൈമാറുകയും ചെയ്തു.

ബിഹാറിലെ പട്ന യിൽ, ഒമ്പതാമത്തെ സിഖ് ഗുരു ആയ ഗുരു തേജ് ബഹാദൂറിന്റെയും മാതാ ഗുജ്റിയുടേയും മകനായി ജനിച്ചു. ജനിച്ചപ്പോഴത്തെ നാമം ഗോബിന്ദ് റായ് എന്നായിരുന്നു. ഗുരു തേജ് ബഹാദൂർ അയൽസംസ്ഥാനമായ ആസാമിൽ ഈശ്വരവചനങ്ങൾ പ്രചരിപ്പിക്കുന്നതിനായി യാത്രയിലായിരുന്ന സമയത്താണ് ഗോബിന്ദസിംഗ് ജനിക്കുന്നത്. പവിത്രഗംഗയുടെ തീരത്ത് ഗോബിന്ദസിംഗ് ജനിച്ച സ്ഥലം ഇന്ന് 'പട്ന സാഹിബ്' എന്നറിയപ്പെടുന്നു. കുട്ടിയായിരുന്നപ്പോൾ തന്നെ ഗോബിന്ദ സിംങ് പേർസ്യൻ, സംസ്കൃതം എന്നീ ഭാഷകളിൽ അവഗാഹം നേടുകയും, സിഖ് പാരമ്പര്യമനുസരിച്ച് ആയോധനകലകളിൽ പ്രാവീണ്യം നേടുകയും ചെയ്തു.

ഗുരു ഗോബിന്ദ് സിംഗ് വിവാഹിതനാവുകയും നാലു പുത്രന്മാർ അദ്ദേഹത്തിനു ജനിക്കുകയും ചെയ്തു.. മാതാ ജീതോ/സുന്ദരിയെയാണ് അദ്ദേഹം വിവാഹം ചെയ്തത്. അജിത് സിങ്, സൊരാവർ സിങ്, ജുഝാർ സിങ്, ഫത്തേ സിങ് എന്നിവരായിരുന്നു ഗോബിന്ദ് സിംഗിന്റെ മക്കൾ.


</doc>
<doc id="152201" url="https://ml.wikipedia.org/wiki?curid=152201" title="വടക്കഞ്ചേരി">
വടക്കഞ്ചേരി

പാലക്കാട് ജില്ലയുടെ തെക്കുപടിഞ്ഞാറേ അറ്റത്ത് സ്ഥിതിചെയ്യുന്നൊരു പട്ടണമാണ് വടക്കഞ്ചേരി. തൃശ്ശൂർ-പാലക്കാട് റൂട്ടിൽ രണ്ട് നഗരങ്ങളിൽ നിന്നും ഏതാണ്ട് തുല്യ അകലത്തായാണ് (33 കിലോമീറ്റർ) ഈ പട്ടണം സ്ഥിതിചെയ്യുന്നത്. ആലത്തൂർ താലൂക്കിൽ ഉൾപ്പെട്ട ഒരു വ്യാപാരകേന്ദ്രമാണു വടക്കഞ്ചേരി. തൃശ്ശൂർ ജില്ലയിലെ വടക്കാഞ്ചേരിയുമായി പേരിനു സാമ്യമുള്ളതിനാൽ വടക്കുംചേരി എന്ന് തെറ്റായും അറിയപ്പെടാറുണ്ട്. ഭാരതപ്പുഴയുടെ പോഷകനദിയായ മംഗലം പുഴ വടക്കഞ്ചേരി വഴി കടന്നുപോകുന്നു. പുഴയ്ക്ക് കുറുകെ നിർമ്മിച്ച പാലം മംഗലം പാലം എന്ന് അറിയപ്പെടുന്നു. ശബരിമല തീർത്ഥാടനകാലത്ത് തമിഴ്നാട്ടിൽ നിന്ന് വരുന്ന ഭക്തർ ഇവിടെ തമ്പടിയ്ക്കാറുള്ളതിനാൽ സ്ഥലത്തിന് 'മിനി പമ്പ' എന്നും പേരുണ്ട്. ചിപ്സ് വ്യാപാരത്തിന് പ്രസിദ്ധമാണ് മംഗലം പാലവും പരിസരവും.

2011-ലെ സെൻസസ് അനുസരിച്ച് 35, 891 ആണ് വടക്കഞ്ചേരിയിലെ ജനസംഖ്യ. സാക്ഷരത ഏതാണ്ട് 95 ശതമാനമുണ്ട്. ജനസംഖ്യയിൽ ഭൂരിപക്ഷവും ഹിന്ദുക്കളാണ്. മുസ്ലീം, ക്രിസ്ത്യൻ മതവിശ്വാസികളും ധാരാളമുണ്ട്. കോട്ടയം ഭാഗത്തുനിന്ന് കുടിയേറിയവരാണ് ഇവിടത്തെ ക്രിസ്ത്യാനികളിൽ ഭൂരിപക്ഷവും. റബ്ബറാണ് ഇവരുടെ പ്രധാന കൃഷി. ധാരാളം റബ്ബർ തോട്ടങ്ങൾ വടക്കഞ്ചേരിയിലുണ്ട്. കൂടാതെ തെങ്ങ്, നെല്ല്, കുരുമുളക് തുടങ്ങിയവയും ധാരാളമായി കൃഷി ചെയ്തുവരുന്നു. 


വടക്കഞ്ചേരിയിലെ പ്രധാന ആരാധനാലങ്ങൾ:

വടക്കഞ്ചേരിയിലെ പ്രധാന വിദ്യാഭ്യാസ കേന്ദ്രങ്ങൾ:

വടക്കഞ്ചേരിയിലെ പ്രധാന ആശുപത്രികൾ:

വടക്കഞ്ചേരിയിലെ എല്ലാ തിയേറ്ററുകളും റിലീസിംഗ് സെന്ററുകൾ ആണ്. പുതിയ ചിത്രങ്ങൾ എല്ലാം ഇവിടെ റിലീസ് ആകും.

== =cvm=




</doc>
<doc id="152212" url="https://ml.wikipedia.org/wiki?curid=152212" title="നെൽവയൽ-നീർത്തട സംരക്ഷണ നിയമം">
നെൽവയൽ-നീർത്തട സംരക്ഷണ നിയമം

കേരളത്തിലെ നെൽവയലുകളെയും നീർത്തടങ്ങളെയും അനിയന്ത്രിതമായ നികത്തലുകളിൽ നിന്നും രൂപാന്തരപ്പെടുത്തലുകളിൽ നിന്നും സംരക്ഷിക്കുവാനായി സർക്കാർനടപ്പാക്കിയ നിയമമാണ് "കേരള നെൽവയലും നീർത്തടവും സംരക്ഷണ നിയമം - 2008 (THE KERALA CONSERVATION OF PADDY LAND AND WETLAND ACT, 2008)". കേരളത്തിലെ കാർഷിക മേഖലയുടെ വളർച്ചയെ പ്രോത്സാഹിപ്പിക്കുക, പാരിസ്ഥിതിക സംതുലനാവസ്ഥ നിലനിർത്തുക എന്നീ ഉദ്ദേശങ്ങളോടെയാണ് ഈ നിയമം നടപ്പാക്കിയിരിക്കുന്നത്.

2006ൽ വി.എസ്. അച്യുതാനന്ദന്റെ നേതൃത്വത്തിൽ അധികാരത്തിൽവന്ന ഇടതുപക്ഷ ജനാധിപത്യ മുന്നണി സർക്കാരാണ് ഈ നിയമം കൊണ്ടു വന്നത്. ഇന്ത്യയിൽ തന്നെ ആദ്യമായാണ് നെൽവയലുകളെയും തണ്ണീർത്തടങ്ങളെയും സംരക്ഷിക്കാനുള്ള ഒരു നിയമമുണ്ടായത്. ഈ നിയമത്തെക്കുറിച്ച് അറിഞ്ഞപ്പോൾ, ഐക്യരാഷ്ട്രസഭയിലെ ഒരു ഉയർന്ന ഉദ്യോഗസ്ഥൻ അഭിപ്രായപ്പെട്ടത് കേരളത്തിനു മാത്രമല്ല ഈ നിയമം വേണ്ടത്, ലോകത്തിനു തന്നെ ഇത്തരമൊരു നിയമത്തിന്റെ ആവശ്യകതയുണ്ടെന്നാണ്. ലോകത്തിലെ തണ്ണീർത്തടങ്ങൾ മുഴുവനും അതിവേഗത്തിൽ നാശോന്മുഖമാകുകയാണെന്നും ആ ഉദ്യോഗസ്ഥൻ സൂചിപ്പിച്ചു. നാടിന്റെ ഭാവിയെ മുൻനിർത്തി, പിതാമഹന്മാരിൽനിന്ന് നമുക്ക് കൈമാറിവന്ന ഭൂമി, വലിയ പരിക്കുകളൊന്നുമില്ലാതെ അടുത്ത തലമുറയ്ക്ക് കൈമാറേണ്ടതുണ്ടെന്ന തിരിച്ചറിവിന്റെ പുറത്ത് മാനവികമായ ഉൾക്കാഴ്ചയോടെ പ്രയോഗത്തിൽ വരുത്തിയ നിയമമാണ് നെൽവയൽ-നീർത്തട സംരക്ഷണനിയമം.

1970ൽ കേരളത്തിൽ ഉണ്ടായിരുന്ന 8.75 ലക്ഷം ഹെക്ടർ നെൽപ്പാടങ്ങളിൽ മുക്കാൽ ഭാഗത്തിലധികവും കഴിഞ്ഞ 45 വർഷംകൊണ്ട് നികത്തിക്കഴിഞ്ഞു. പാടത്ത് പണിയെടുക്കുന്ന കർഷക തൊഴിലാളിയുടെ തൊഴിൽപ്രശ്നമായി മാത്രമല്ല കെഎസ്കെടിയു ഈ വിഷയത്തെ കണ്ടത്. സംസ്ഥാനത്തിന്റെ പരിസ്ഥിതി നിലനിർത്തേണ്ടതിന്റെ ആവശ്യകതയായി കൂടിയാണ്. നെൽപ്പാടങ്ങൾ നാണ്യവിളകൾക്കായി ഒരുക്കി ശരവേഗത്തിൽ ധനാഢ്യരാകാമെന്ന് വ്യാമോഹിച്ച കുട്ടനാട്ടിലെ കർഷകമുതലാളിമാരാണ് എഴുപതുകളിലും എൺപതുകളിലും വയൽ നശീകരണത്തിന് തുടക്കംകുറിച്ചത്. കുട്ടനാട്ടിൽ എൺപതുകളിലുണ്ടായ വമ്പിച്ച പ്രളയബാധയിൽ 50,000 ഏക്കർ കൃഷിയാണ് നശിച്ചത്. കർഷക തൊഴിലാളി യൂണിയൻ ആന്നും ഇന്നും നെൽപ്പാടങ്ങളും തണ്ണീർത്തടങ്ങളും സംരക്ഷിക്കാൻ സമരമുഖത്തുണ്ട്. കുട്ടനാട്ടിൽ ആരംഭിച്ച നെൽവയൽ സംരക്ഷണസമരം കേരളമാകെ വ്യാപിച്ചു.

നെൽവയൽ-തണ്ണീർത്തടസംരക്ഷണത്തിനായുള്ള സമരത്തെ "വെട്ടിനിരത്തൽ സമരം' എന്ന പരിഹാസപ്പേരിൽ വിശേഷിപ്പിച്ച്, കർഷക തൊഴിലാളികളെയും സമരത്തെയും ഇകഴ്ത്തിക്കാണിക്കുന്നതിൽ ചില മാധ്യമങ്ങളുടെ സഹായത്തോടെ വലതുപക്ഷ ശക്തികൾ മുന്നോട്ടുവന്നത് നെൽപ്പാടങ്ങൾ നശിപ്പിക്കുന്നതിന് ആക്കംകൂട്ടി. ജില്ലാടിസ്ഥാനത്തിൽ പരിശോധിക്കുമ്പോൾ 1970ൽ 96,687 ഹെക്ടർ നെൽവയലുണ്ടായിരുന്ന ആലപ്പുഴ ജില്ലയിൽ ഇപ്പോൾ 23,000 ഹെക്ടറിൽ താഴെ മാത്രമാണ് നെൽവയലുള്ളത്. റിസോർട്ടുകളും ചെമ്മീൻകെട്ടുകളും വ്യവസായമായി വളർന്നതോടെ ജലമലിനീകരണം വഴി നെൽവയലുകളുടെ ആവാസവ്യവസ്ഥയ്ക്ക് കടുത്ത ഭീഷണിയുണ്ടായി. കോഴിക്കോട് 88 ശതമാനം, തിരുവനന്തപുരം 70 ശതമാനം, ഇടുക്കി 68 ശതമാനം, മലപ്പുറം 60 ശതമാനം, കണ്ണൂർ 80 ശതമാനം, കാസർകോട് 70 ശതമാനം നെൽവയലുകൾ നികത്തപ്പെട്ടുകഴിഞ്ഞു.
നെൽവയൽ-നീർത്തട സംരക്ഷണ നിയമം നടപ്പാക്കിയതുമുതൽ ഈ നിയമത്തിലെ വ്യവസ്ഥകൾക്ക് വിധേയമായല്ലാതെ കേരളത്തിൽ നെൽവയലുകൾ നികത്തുന്നതോ, രൂപാന്തരപ്പെടുത്തുന്നതോ നിരോധിച്ചിരിക്കുന്നു (വകുപ്പ് 6). എന്നാൽ, നെൽവയലിന്റെ പാരിസ്ഥിതിക സ്വഭാവത്തിന് മാറ്റം വരുത്താത്തരീതിയിൽ ഇടവിളകൾ കൃഷിചെയ്യുന്നതിനോ, വയൽ സംരക്ഷണത്തിനായുള്ള പുറംബണ്ടുകൾ നിർമ്മിക്കുന്നതിനോ ഈ വകുപ്പിലെ നിരോധനം തടസ്സമാകുന്നില്ല.

ഈ നിയമം നിലവിൽ വന്നതുമുതൽ കേരളത്തിലെ നീർത്തടങ്ങൾ എങ്ങനെയാണോ നിലനിൽക്കുന്നത് അപ്രകാരം സംരക്ഷിക്കപ്പെടേണ്ടതും അവ നികത്തുന്നതും അവയിൽ നിന്നും മണൽ വാരുന്നുതും സമ്പൂർണ്ണമായി നിരോധിച്ചിരിക്കുന്നതുമാകുന്നു (വകുപ്പ് 11). എന്നാൽ നീർത്തടങ്ങളുടെ സംരക്ഷണാർത്ഥം അവയിൽ നിന്നും എക്കലും ചെളിയും നീക്കം ചെയ്യുന്നതിന് ഈ വകുപ്പിലെ നിരോധനം തടസ്സമാകുന്നില്ല.

കേരളത്തിലെ നെൽവയലുകളുടെയും നീർത്തടങ്ങളുടെയും സംരക്ഷണത്തിന് ഈ നിയമത്തിലെ നിരോധനങ്ങൾ വലിയൊരു സാദ്ധ്യത തുറന്നു നൽകുന്നു. അതേസമയം വകുപ്പ് 9 (1) ന്റെ പ്രൊവൈസോ പ്രകാരം ജില്ലാ കളക്ടർ നിയോഗിക്കുന്ന റവന്യൂ ഡിവിഷണൽ ഓഫീസർ അദ്ധ്യക്ഷനായുള്ള ജില്ലാതല അംഗീകൃത കമ്മറ്റിക്ക് ഭവനനിർമ്മാണത്തിനാവശ്യമായ നിലം നികത്തലിന് ചില ഇളവുകൾ അനുവദിക്കാവുന്നതാണ്. യഥാക്രമം, നിയമത്തിലെ വ്യവസ്ഥകൾ പാലിച്ചുകൊണ്ട്, പഞ്ചായത്ത് പ്രദേശങ്ങളിൽ ഉടമയുടെ 10 സെന്റ് വരെയുള്ള നിലവും, മുനിസിപ്പൽ പ്രദേശങ്ങളിൽ 5 സെന്റ് വരെയുള്ള നിലവും ഭവനനിർമ്മാണാവശ്യങ്ങൾക്ക് മാത്രമായി നികത്താനായുള്ള അനുവാദം കൊടുക്കുന്നതിന് ഈ കമ്മറ്റിക്ക് അധികാരമുണ്ടായിരിക്കും. ഇത്തരത്തിൽ നികത്തുന്നതിനുള്ള വിവിധ നിബന്ധനകളിൽ പ്രധാനം, അത്തരം നികത്തലുകൾ ആ പ്രദേശത്തിന്റെ പാരിസ്ഥിതിക സന്തുലനാവസ്ഥയെയോ, സമീപ വയലുകളിലെ കൃഷിയെയോ ദോഷകരമായി ബാധിക്കുന്നതാവാൻ പാടില്ല എന്നതാണ്. അതോടൊപ്പം, ഇപ്രകാരം നികത്താൻ അനുമതി തേടുന്ന നിലമുടമയ്ക്ക്, താമസയോഗ്യമായ മറ്റ് സ്ഥലങ്ങളില്ലാ എന്ന് ഉറപ്പുവരുത്തേണ്ടതും, നികത്തുന്നത് സ്വന്തം ആവശ്യത്തിന് വീട് വെയ്കാനാണെന്നത് ഉറപ്പുവരുത്തേണ്ടതും, മറ്റ് വയലുകളാൽ ചുറ്റപ്പെട്ട പ്രദേശമല്ല നികത്തുന്നതെന്ന് ഉറപ്പുവരുത്തേണ്ടതും ഈ കമ്മറ്റിയുടെ ചുമതലയാകുന്നു.

2008-ന് മുൻപ് നികത്തിയ വയലുകൾ പറമ്പായി പതിച്ചു കൊടുക്കുന്നതിന് വേണ്ടി 2015 കേരള ധനകാര്യ ബിൽ-വഴി സർക്കാർ പുതിയ ചട്ടം കൊണ്ടുവന്നു. ഈ ഭേദഗതി പ്രകാരം കരഭൂമിയുടെ 25% ന്യായവില അടച്ചാൽ 2008-ന് മുൻപ് നികത്തിയ വയൽ പറമ്പായി പതിച്ചു കൊടുക്കുന്നതാണ്.


</doc>
<doc id="152217" url="https://ml.wikipedia.org/wiki?curid=152217" title="എ. സുജനപാൽ">
എ. സുജനപാൽ

കേരളത്തിലെ ഇന്ത്യൻ നാഷണൽ കോൺഗ്രസ് നേതാവും സാംസ്‌കാരിക പ്രവർത്തകനുമായിരുന്നു എ. സുജനപാൽ (1949 ഫെബ്രുവരി 1 - 2011 ജൂൺ 23). 2006-ലെ കേരള മന്ത്രിസഭയിൽ വനം-പരിസ്ഥിതി മന്ത്രിയായിരുന്നു. 

യൂത്ത് കോൺഗ്രസിന്റേയും കോൺഗ്രസിന്റേയും സംസ്ഥാന ഭാരവാഹിയായി പ്രവർത്തിച്ചു. കെ.പി.സി.സി. ജനറൽ സെക്രട്ടറി, ട്രഷറർ എന്നീ സ്ഥാനങ്ങളും വഹിച്ചു. 1991 ൽ ആദ്യമായി നിയമസഭയിലേക്ക് തിരഞ്ഞെടുക്കപ്പെട്ടു. 2001 ലും എം.എൽ.എ. ആയി. 

എ. ബാലഗോപാലന്റെയും സാമൂഹിക പ്രവർത്തക ആനന്ദലക്ഷ്മിയുടെയും മകനായി 1949 ൽ ജനിച്ചു. കോഴിക്കോട് ഗുരുവായൂരപ്പൻ കോളേജിൽ നിന്നു ബിരുദവും ലോ കോളേജിൽ നിന്നു നിയമബിരുദവും കരസ്ഥമാക്കി. സ്കൂൾതലം മുതൽ രാഷ്ട്രീയത്തിൽ സജീവമായി. കെ എസ് യുവിലൂടെയാണ് സുജനപാൽ രാഷ്ട്രീയത്തിലെത്തുന്നത്. കെപിസിസി ജനറൽ സെക്രട്ടറി, ട്രഷറർ, ഡിസിസി പ്രസിഡന്റ്, കെഎസ്യു ജില്ലാ സെക്രട്ടറി എന്നീ നിലകളിൽ പ്രവർത്തിച്ചിട്ടുണ്ട്. നിലവിൽ എഐസിസി നിർവ്വാഹക സമിതി അംഗമായി പ്രവർത്തിച്ചുവരികയായിരുന്നു. കോഴിക്കോട്ടെ സാംസ്‌കാരിക മണ്ഡലത്തിൽ സജീവസാന്നിധ്യമായിരുന്ന അദ്ദേഹം അത്തരം നിരവധി കൂട്ടായ്മകളുടെ മുഖ്യസംഘാടകൻ കൂടിയായിരുന്നു. 

പൊരുതുന്ന പലസ്തീൻ, ബർലിൻ മതിലുകൾ, മൂന്നാംലോകം, ഗാന്ധിസം ഇരുപത്തൊന്നാം നൂറ്റാണ്ടിൽ, മരണം കാത്തുകിടക്കുന്ന കണ്ടൽക്കാടുകൾ തുടങ്ങിയ പുസ്തകങ്ങൾ എഴുതിയിട്ടുണ്ട്. കോളേജ് അധ്യാപികയായിരുന്ന ജയശ്രീയാണ് ഭാര്യ. മനു, അമൃത എന്നിവരാണ് മക്കൾ.


</doc>
<doc id="152225" url="https://ml.wikipedia.org/wiki?curid=152225" title="ഊരത്തൂർ">
ഊരത്തൂർ

കണ്ണൂർ ജില്ലയിലെ പടിയൂർ ഗ്രാമപഞ്ചായത്തിൽപെട്ട ഒരു ഗ്രാമമാണ് ഊരത്തൂർ. സമീപ സ്ഥലങ്ങളാണു കല്യാട്, ബ്ലാത്തൂർ എന്നിവ. തളിപ്പറമ്പ് താലൂക്കിൽ കല്യാട് വില്ലേജിലാണ് ഈ പ്രദേശം.


യാത്രാ സൗകര്യം വളരെ കുറവുള്ള ഒരു പ്രദേശമാണ് ഇത്. നാട്ടുകാരുടെ സഹയത്തോടെ ഉളിക്കലിൽ നിന്നും ഇരിക്കൂറിലേക്ക് സർവീസ് നടത്തുന്ന ഒരു ബസ്സ് മാത്രമാണുള്ളത്. കല്യാട് നിന്നും മൂന്നു കിലോമീറ്റർ നടന്ന് ഇവിടെ എത്താം. വലിയൊരു ഭാഗം പ്രദേശവും ചെങ്കൽ പാറകളാണ്.900 ഏക്കർ സ്ഥലത്ത് നിന്നും ചെങ്കല്ല് ഖനനം നടക്കുന്നു.ഇതിൽ പല പ്രദേശങ്ങളും മിച്ചഭൂമിയായിരുന്നു. ഇവ സ്വകാര്യ വ്യക്തികൾ കൈയേറി ചെങ്കൽ ഖനനം നടത്തുന്നത് പ്രദേശത്ത് പ്രശ്നങ്ങൾ ഉണ്ടാക്കുന്നുണ്ട്. കണ്ണൂർ ജില്ലയിലെ പ്രധാന ചെങ്കൽ ഖനന പ്രദേശമാണു ഊരത്തൂർ പാറ എന്നറിയപ്പെടുന്ന കല്യാട് പറമ്പ്
കാവുമ്പായി കാർഷിക കലാപം ഈ പ്രദേശത്തുകാർ കൂടി നടത്തിയ കാർഷിക സമരമായിരുന്നു


</doc>
<doc id="152237" url="https://ml.wikipedia.org/wiki?curid=152237" title="അധ്വരം">
അധ്വരം

അഗ്നിഷ്ടോമം മുതലായ ശ്രൌതകർമങ്ങളുടെ സാമാന്യമായ പേരാണ് അധ്വരം. "ധ്വരതി" ഹിംസാർഥമാകയാൽ ഹിംസാരഹിതമായ വൈദിക കർമം എന്നാണ് അധ്വരശബ്ദത്തിന്റെ അർഥം. "അധ്വാനം രാതി", സ്വർഗമാർഗ്ഗത്തെ തരുന്നത് എന്നും അർഥം പറഞ്ഞു കാണുന്നു. യാഗം, ഇഷ്ടി, യജ്ഞം എന്നിവ ഇതിന്റെ പര്യായങ്ങളാകുന്നു.

അഗ്നിഷ്ടോമം എന്ന അധ്വരത്തെയാണ് സാധാരണയായി "യാഗം" എന്ന പേരിൽ കേരളത്തിൽ പറഞ്ഞുവരുന്നത്. ശ്രൌതസൂത്രവിധിപ്രകാരം അഗ്ന്യാധാനം ചെയ്തതിനുശേഷമാണ് ഈ യജ്ഞം അനുഷ്ഠിക്കേണ്ടത്. യാഗം നടത്തിക്കുന്ന ആൾ യജമാനൻ എന്നറിയപ്പെടുന്നു. ഈ അനുഷ്ഠാനത്തിൽ യജമാനപത്നിമാരെ കൂടാതെ അധ്വര്യു മുതലായ പതിനാറ് ഋത്വിക്കുകളും പരികർമികളും ആവശ്യമാകുന്നു.

അധ്വരത്തിന്റെ സംവിധായകനായ ഋത്വിക്ക് ആണ് അധ്വര്യു. യജുർവേദത്തിനു കർമപരമായി കൂടുതൽ പ്രാധാന്യമുള്ളതിനാൽ ആ വേദത്തെ പ്രതിനിധാനം ചെയ്യുന്ന അധ്വര്യുവിന് മറ്റു ഋത്വിക്കുകളെ അപേക്ഷിച്ച് ഉന്നതമായ ഒരു സ്ഥാനമുണ്ട്. ഋഗ്വേദത്തിൽ "ഋചാംത്വഃ പോഷമാസ്തേ" എന്നു തുടങ്ങുന്ന ഋക്കിൽ (X. 17-12) "യജ്ഞസ്യമാത്രം വിമിമീത ഉത്വഃ" - യജ്ഞത്തിന്റെ പരിധിയെ നിർണയിക്കുന്നത് അധ്വര്യുവാണ് എന്നു പ്രസ്താവിച്ചിട്ടുണ്ട്. യാഗസ്ഥലം അളക്കുക, യാഗശാല കെട്ടിക്കുക, വേദിയുണ്ടാക്കുക, ദർഭയും സമിത്തും കൊണ്ടുവരിക, യാഗപാത്രങ്ങൾ തയ്യാറാക്കുക, അരണികടഞ്ഞു തീയുണ്ടാക്കുക, പശുവിനെ കറന്നു ഹോമാവശ്യങ്ങൾക്കും യജമാനനും വേണ്ട പാലും തൈരും സജ്ജീകരിക്കുക, യാഗപശുവിനെ കെട്ടുവാനുള്ള യൂപം (കുറ്റി) ഉണ്ടാക്കുക, സോമം കൊണ്ടുവരിക, ഹവിസ്സ്, പുരോഡാശം മുതലായവ ഹോമിക്കുക തുടങ്ങിയ ക്രിയകൾ യജുർവേദപ്രോക്തങ്ങളായ മന്ത്രങ്ങൾ ഉച്ചരിച്ചുകൊണ്ടു ചെയ്യേണ്ടത് അധ്വര്യുവാകുന്നു.

ഏഴു ദിവസം രാവും പകലും ചെയ്തുതീർക്കാനുള്ള ക്രിയകളാണ് ഈ യാഗത്തിലുൾപ്പെടുന്നത്. ആറു മാസത്തിനു മുമ്പുതന്നെ ഇതിന് ആവശ്യമായ കാര്യങ്ങൾ ഒരുക്കിത്തുടങ്ങണം. സോമം എന്ന വള്ളിയും [[കൃഷ്ണമൃഗം|കൃഷ്ണമൃഗത്തിന്റെ പുതിയ തോലും ഇതിന് ആവശ്യമാണ്. ഇത്തരം യജ്ഞങ്ങൾ ചെയ്യുന്നതു ഗൃഹങ്ങളിൽ വച്ചല്ല; വിശാലമായ സ്ഥലത്തു കെട്ടിയുണ്ടാക്കുന്ന യാഗശാലകളിൽവച്ചാണ്. യാഗശാലയെ പത്നീശാല, [[അഗ്നി|അഗ്നിശാല]], സദസ്സ്, ഹവിർധാനം, ഉത്തരവേദി, അഗ്നീധ്രിയം മാർജാലീയം തുടങ്ങിയ പല ശാലകളായി തിരിക്കുന്നു. മഹാവീരം, ദ്രോണകലശം മുതലായ വലുതും ചെറുതുമായ പല തരത്തിലുള്ള മൺപാത്രങ്ങൾ, കരിങ്ങാലി, [[പ്ലാവ്]] മുതലായ മരങ്ങൾകൊണ്ടുണ്ടാക്കിയ സ്രുക്കുകൾ, സ്രുവങ്ങൾ, സ്ഥാലികൾ, ചമസങ്ങൾ എന്നീ മരപ്പാത്രങ്ങൾ തുടങ്ങിയവ യാഗാവസരത്തിൽ ഉപയോഗിക്കുന്നു. [[നെയ്യ്]], സോമരസം, പുരോഡാശം, യജ്ഞപശുവിന്റെ വസ എന്നിവയാണ് മുഖ്യഹോമദ്രവ്യങ്ങൾ. പാലും പഴങ്ങളും ധാന്യങ്ങളും ഹോമത്തിന് ഉപയോഗിക്കുന്നുണ്ട്. ഹോമത്തിന്റെ ആവശ്യത്തിലേക്ക് വേണ്ട പാൽ, യാഗശാലയിൽതന്നെ കെട്ടിയ പശുവിൽനിന്ന് കറന്നെടുക്കണമെന്നാണ് നിയമം. യാഗം നീണ്ടുനില്ക്കുന്ന കാലം (ഏഴു ദിവസം) മുഴുവനും യജമാനൻ പാലു മാത്രമേ ആഹാരമായി കഴിക്കുവാൻ പാടുള്ളു. അദ്ദേഹം മൌനിയായി വ്രതത്തോടെ ഇരിക്കണം. ശ്രദ്ധാഹ്വാനം, ഫലസങ്കല്പം, ഋത്വിഗ്വരണം തുടങ്ങി സോമാഹുതി വരെയുള്ള വിവിധ കർമങ്ങൾ യഥാവിധി നടത്തിയശേഷം അവഭൃഥസ്നാനത്തോടെ അധ്വരം അവസാനിപ്പിക്കുന്നു. യാഗാവസാനത്തിൽ യാഗശാല കത്തിച്ചു കളയുകയാണ് പതിവ്. വസന്തകാലത്ത് (ചൈത്രം, വൈശാഖം എന്നീ മാസങ്ങളിൽ) പൂർവപക്ഷ(വെളുത്തപക്ഷം)ത്തിലാണ് യാഗകർമം അനുഷ്ഠിക്കേണ്ടത്.

[[വർഗ്ഗം:ഹൈന്ദവാചാരങ്ങൾ]]

</doc>
<doc id="152251" url="https://ml.wikipedia.org/wiki?curid=152251" title="ശിവതാണ്ഡവസ്തോത്രം">
ശിവതാണ്ഡവസ്തോത്രം

'ശിവതാണ്ഡവസ്തോത്രം' പൗരാണിക ഭാരതീയ സംസ്കാരത്തിലെ ഒരു സ്തോത്രമാണ്. ഭഗവാൻ പരമശിവനെ സ്തുതിച്ചു കൊണ്ടുള്ള ഒരു സ്തോത്രമാണ് ഇത്. ഇത് രചിക്കപ്പെട്ടത് വിശ്രവസ് മുനിയുടെ പുത്രനായ രാവണനാലാണ് എന്ന് വിശ്വസിക്കപ്പെടുന്നു.

ഒരിക്കൽ പുഷ്പകവിമാനത്തിൽ ആകാശമാർഗ്ഗം സഞ്ചരിക്കുകയായിരുന്ന രാവണൻ കൈലാസത്തിന്റെ നേരെയെത്തുകയും കൈലാസത്തിന്റെ കാവൽക്കാരനായ നന്ദികേശ്വരനാൽ തടയപ്പെടുകയും ചെയ്തു. സ്വന്തം ശക്തിയിൽ അമിതവിശ്വാസമുണ്ടായിരുന്ന രാവണൻ കൈലാസം എടുത്ത് അമ്മാനമാടുവാൻ തുനിഞ്ഞു. അതിനായി തന്റെ ഇരുപത് കൈകളും കൈലാസത്തിനു ചുവട്ടിൽ ഉറപ്പിച്ച് കൈലാസത്തെ ഉയർത്താൻ ശ്രമിക്കുകയും ആ അവസരത്തിൽ പരമശിവൻ കാലിന്റെ തള്ളവിരലാൽ കൈലാസത്തെ താഴേക്ക് അമർത്തുകയും ചെയ്തു. 

ഇരുപത് കൈകളും കൈലാസത്തിനു കീഴിൽ ഞെരിഞ്ഞ രാവണൻ ശിവനെ പ്രീതിപ്പെടുത്താനായി നിമിഷകവിതയായി രചിച്ചതാണ് ശിവതാണ്ഡവസ്തോത്രം എന്ന് വിശ്വസിക്കപ്പെടുന്നു. സ്തോത്രജപത്തിൽ സന്തുഷ്ടനായ ശിവൻ രാവണനെ സ്വതന്ത്രനാക്കി, ഹിന്ദു പുരാണങ്ങളിലെ ഏറ്റവും ശക്തമായ ആയുധങ്ങളിലൊന്നായി കണക്കാക്കപ്പെടുന്ന "ചന്ദ്രഹാസം" എന്ന വാൾ നൽകി അനുഗ്രഹിച്ചു എന്ന് പുരാണങ്ങൾ പറയുന്നു.

'പഞ്ചചാമരം' എന്ന സംസ്കൃതവൃത്തത്തിൽ എഴുതപ്പെട്ടതാണ് ഈ കൃതി. ഒരു വരിയിൽ പതിനാറ് അക്ഷരങ്ങൾ വരുന്ന വൃത്തമാണിത്.

ശിവതാണ്ഡവസ്തോത്രം

ജടാടവീഗളജ്ജ്വല പ്രവാഹപാവിതസ്ഥലേ

ഗളേവലംബ്യ ലംബിതാം ഭുജംഗതുംഗമാലികാം

ഡമഡ്ഡ മഡ്ഡ മഡ്ഡ മന്നിനാദവഡ്ഡമർവ്വയം

ചകോരചണ്ഡതാണ്ഡവം തനോതു ന: ശിവ ശിവം

ജടാകടാഹസംഭ്രമഭ്രമന്നിലിമ്പ നിർഝരീ

വിലോലവീചിവല്ലരീ വിരാജമാനമൂർദ്ധനീ

ധഗദ്ധ ഗദ്ധ ഗജ്വ ലല്ല ലാടപട്ടപാവകേ

കിശോരചന്ദ്രശേഖരേ രതി: പ്രതിക്ഷണം മമം

ധരാധരേന്ദ്രനന്ദിനീ വിലാസബന്ധു ബന്ധുര-

സ്‌ഫുരത്‌ ദൃഗന്ത സന്തതി പ്രമോദ മാനമാനസേ

കൃപാകടാക്ഷധോരണീ നിരുദ്ധദുർദ്ധരാപദി

ക്വചിച്ചിദംബരേ മനോ വിനോദമേതു വസ്തുനി

ജടാഭുജംഗപിംഗളസ്‌ഫുരത്‌ഫണാമണിപ്രഭാ

കദംബകുങ്കുമദ്രവ പ്രലിപ്ത ദിഗ്വ ധൂമുഖേ

മദാന്ധ സിന്ധുരസ്‌ഫുരത്ത്വ ഗുത്തരീയമേദുരേ

മനോവിനോദമത്‌ഭുതം ബിഭർത്തു ഭൂതഭർത്തരി

സഹസ്രലോചനപ്രഭൃത്യ ശേഷലേഖശേഖര

പ്രസൂനിധൂളിധോരണീ വിധൂസരാംഘ്രിപീഠഭൂ:

ഭുജംഗരാജമാലയാ നിബദ്ധജാഡജൂഡക:

ശ്രിയേ ചിരായ ജായതാം ചകോരബന്ധുശേഖര:

ലലാടചത്വരജ്വലത്‌ ധനഞ്ജയസ്‌ഫുരിംഗഭാ

നിപീതപഞ്ചസായകം നമന്നിലിമ്പനായകം

സുധാമയൂഖലേഖയാ വിരാജമാനശേഖരം

മഹാകപാലിസമ്പദേ ശിരോജഡാലമസ്തു ന:

കരാളഫാലപട്ടികാത്‌ ധഗദ്ധഗദ്ധഗജ്ജ്വലാ

ധനഞ്ജയാധരീകൃത പ്രചണ്ഡപഞ്ചസായകേ

ധരാധരേന്ദ്രനന്ദിനീ കുചാഗ്രചിത്രപത്രക-

പ്രകൽപ്പനൈകശിൽപ്പിനി ത്രിലോചനേ മതിർമമ:

നവീനമേഘമണ്ഡലീ നിരുദ്ധദുർദ്ധരസ്‌ഫുരത്

കുഹൂനിശീഥിനീതമ: പ്രബന്ധബന്ധുകന്ധര:

നിലിമ്പനിർഝരീ ധരസ്തനോതു കൃത്തിസിന്ധുര:

കലാനിധാനബന്ധുര: ശ്രിയം ജഗത്‌ദുരന്ധര:

പ്രഫുല്ല നീലപങ്കജപ്രപഞ്ച കാളിമച്ഛഢാ

വിഡംബികണ്ഡകന്ധരാ രുചിപ്രബന്ധകന്ധരം

സ്‌മരച്ഛിദം പുരച്ഛിദം ഭവച്ഛിദം മഖച്ഛിദം

ഗജച്ഛിദാന്തകച്ഛിദം തമന്തകച്ഛിദം ഭജേ

അഗർവ്വസർവ്വമംഗളാകലാകദംബമഞ്ജരീ

രസപ്രവാഹമാധുരീ വിജൃംഭണാമധുവ്രതം

സ്‌മരാന്തകം പുരാന്തകം ഭവാന്തകം മഖാന്തകം

ഗജാന്തകാന്തകാന്തകം തമന്തകാന്തകം ഭജേ

ജയത്വദഭ്ര വിഭ്രമഭ്രമത്‌ഭുജംഗമസ്‌ഫുരത്‌-

ദ്ധഗ ദ്ധഗദ്വിനിർഗ്ഗമത്‌ കരാളഫാലഹവ്യവാട്

ധിമിത്‌ ധിമിത്‌ ധിമിത്‌ ധനൻമൃദംഗതുംഗമംഗള-

ധ്വനിക്രമപ്രവർത്തിത പ്രചണ്ഡതാണ്ഡവ: ശിവ:

ദൃഷദ്വിചിത്രതൽപ്പയോർ ഭുജംഗമൌക്തികസ്രജോർ-

ഗ്ഗരിഷ്ഠരത്നലോഷ്ഠയോ: സുഹൃദ്വിപക്ഷപക്ഷയോ

തൃണാരവിന്ദചക്ഷുഷോ: പ്രജാമഹീമഹേന്ദ്രയോ

സമം പ്രവർത്തയൻമന: കദാ സദാശിവം ഭജേ

കദാ നിലിമ്പനിർഝരീ നികുഞ്ജകോടരേ വസൻ

വിമുക്തദുർമതിം: സദാ ശിരസ്ഥമഞ്ജലിം വഹൻ

വിമുക്തലോലലോചനോ ലലാമഫാലലഗ്നക:

ശിവേതി മന്ത്രമുച്ചരൻ കദാ സുഖീ ഭവാമ്യഹം

ഇദംഹി നിത്യമേവ മുക്തമുത്തമോത്തമം സ്‌തവം

പഠൻ സ്‌മരൻ ബ്രുവന്നരോ വിശുദ്ധിമേതി സന്തതം

ഹരേ ഗുരൌ സുഭക്തിമാശു യാതി നാന്യഥാഗതിം

വിമോഹനം ഹി ദേഹിനാം സുശങ്കരസ്യ ചിന്തനം


</doc>
<doc id="152257" url="https://ml.wikipedia.org/wiki?curid=152257" title="അന്താരാഷ്ട്ര മനുഷ്യാവകാശ പ്രഖ്യാപനം">
അന്താരാഷ്ട്ര മനുഷ്യാവകാശ പ്രഖ്യാപനം

സ്വതന്ത്രനായി ജനിക്കുന്ന മനുഷ്യന് ജന്മസിദ്ധമായിതന്നെ ലഭിക്കുന്ന അവാകാശമാണ് മനുഷ്യാവകാശം. സമൂഹത്തിന്റെ വളർച്ചയ്കൊപ്പം രൂപാന്തരത്തിന് വിധേയമായ പ്രകൃത്യനുസരണ നിയമങ്ങളാണ് മനുഷ്യാവകാശങ്ങളായി പരിണമിച്ചത്. 1948 ഡിസംബർ 10 ന് പാരീസിൽ ചേർന്ന ഐക്യരാഷ്ടസഭയുടെ പൊതു സഭ (ജനറൽ അസംബ്ലി) പാസ്സാക്കിയ അംഗീകരിച്ചതാണ് അന്താരാഷ്ട്ര മനുഷ്യാവകാശ പ്രഖ്യാപനം (Universal Declaration of Human Rights - UDHR). രണ്ടാം ലോകമഹായുദ്ധത്തിന്റെ അനുഭവങ്ങളിൽ നിന്ന് ഉരുത്തിരിഞ്ഞുവന്ന, മനുഷ്യജിവികൾക്ക് സ്വാഭാവികമായുള്ള അവകാശങ്ങളെപ്പറ്റിയുള്ള ആദ്യ ആഗോള പ്രഖ്യാപനമാണ് അന്താരാഷ്ട്ര മനുഷ്യാവകാശ പ്രഖ്യാപനം. പിന്നീട് അന്താരഷ്ട്ര ഉടമ്പടികളുടെ ഭഗമായും ദേശീയ ഭരണഘടനകളുടെ ഭാഗമായും പ്രാദേശിക മനുഷ്യാവകാശ പ്രമാണങ്ങളായും വിവിധ നിയമങ്ങളായും മാറിയ 30 അനുച്ഛേദങ്ങളാണ് ഈ പ്രഖ്യാപനത്തിൽ അടങ്ങിയിരിക്കുന്നത്. അന്താരാഷ്ട്ര മനുഷ്യാവകാശപ്രഖ്യാപനം, സാമൂഹ്യ, സാമ്പത്തിക, സാംസ്കാരിക അവകാശങ്ങൾക്കായുള്ള അന്താരാഷ്ട്ര ഉടമ്പടി, സിവിൽ, രാഷ്ടീയ അവകാശങ്ങൾക്കായുള്ള അന്താരാഷ്ട്ര ഉടമ്പടി എന്നിവയെ ചേർത്ത് അന്താരാഷ്ട്ര മനുഷ്യാവകാശ ബിൽ എന്ന് എന്ന് വിളിക്കുന്നു.


</doc>
<doc id="152261" url="https://ml.wikipedia.org/wiki?curid=152261" title="സ്ഥിരസ്ഥിതി സിദ്ധാന്തം">
സ്ഥിരസ്ഥിതി സിദ്ധാന്തം

മഹാവിസ്ഫോടന (Big Bang) മാതൃകയ്ക്ക് ബദലായി ബ്രിട്ടീഷ് ശാസ്ത്രജ്ഞനായ ഫ്രെഡ് ഹോയ്ൽ (1915-2001), ബ്രിട്ടീഷ്-ആസ്‌ട്രിയൻ ശാസ്ത്രജ്ഞനായ ഹെർമ്മൻ ബോണ്ടി (1919-2005), ആസ്‌ട്രിയൻ-അമേരിക്കൻ ശാസ്ത്രജ്ഞനായ തോമസ് ഗോൾഡ് (1920-2004) തുടങ്ങിയവർ 1948ൽ വികസിപ്പിച്ച പ്രപഞ്ചമാതൃക. പിന്നീടു് നിരീക്ഷണങ്ങൾ ഇതുമായി നിരക്കാതെ വന്നപ്പോൾ മാതൃകയിൽ പല മാറ്റങ്ങളും വരുത്തിയെങ്കിലും ഈ സിദ്ധാന്തം ശാസ്ത്രജ്ഞർ ഇപ്പോഴും പൊതുവിൽ അംഗീകരിക്കുന്നില്ല.

പ്രപഞ്ചം വികസിച്ചുകൊണ്ടിരിക്കുകയാണെന്നും നക്ഷത്രസമൂഹങ്ങൾ പരസ്പരം അകന്നുകൊണ്ടിരിക്കയാണെന്നുമുള്ള കണ്ടുപിടിത്തത്തിൽ നിന്നാണ് മഹാവിസ്ഫോടന മാതൃകയുടെ തുടക്കം. ഇപ്പോൾ വികസിച്ചുകൊണ്ടിരിക്കയാണെങ്കിൽ ഒരു കാലത്ത് പ്രപഞ്ചത്തിലെ ദ്രവ്യമെല്ലാം ഒരുമിച്ചുകൂടി ആയിരിക്കണമല്ലോ ഇരുന്നത് എന്ന ആശയത്തിൽ നിന്നാണ് മഹാവിസ്ഫോടന മാതൃക ആരംഭിക്കുന്നത്. എന്നാൽ പ്രപഞ്ചം എക്കാലത്തും ഇന്നു കാണുന്നതുപോലെ തന്നെ ആയിരുന്നു എന്നാണ് സ്ഥിരസ്ഥിതി മാതൃക സങ്കല്പിക്കുന്നത്. അങ്ങനെ ആവണമെങ്കിൽ വികാസത്തിന്റെ ഫലമായി അകന്നു പോകുന്ന നക്ഷത്രസമൂഹങ്ങളുടെ സ്ഥാനത്ത് പുതിയവ ഉണ്ടാകണമല്ലോ. ഇല്ലെങ്കിൽ കാലം കഴിയുംതോറും നക്ഷത്രസമൂഹങ്ങളെല്ലാം ഒറ്റപ്പെട്ടു പോകും. നാമിപ്പോൾ കാണുന്നത് അങ്ങനെയല്ല. അത് വിശദീകരിക്കാൻ ശൂന്യതയിൽ നിന്ന് ദ്രവ്യം ഉണ്ടാകുന്ന ഒരു പ്രക്രിയ സങ്കല്പിക്കുകയാണ് സ്ഥിരസ്ഥിതി സിദ്ധാന്തം ചെയ്തത്. അങ്ങനെ രണ്ട് മാർഗങ്ങളിലൂടെയാണ് മഹാവിസ്ഫോടന സിദ്ധാന്തവും സ്ഥിരസ്ഥിതി സിദ്ധാന്തവും നാം കാണുന്ന പ്രപഞ്ചത്തിന്റെ പരിണാമം വിശദീകരിക്കാൻ ശ്രമിച്ചത്.

ബോണ്ടിയും ഗോൾഡും ദ്രവ്യമുണ്ടാകുന്നതെങ്ങനെ എന്നു വിശദീകരിക്കാൻ ശ്രമിച്ചില്ല. പക്ഷേ ഹോയ്‌ൽ അതിനൊരു പ്രക്രിയ മുന്നോട്ടു വച്ചു. C-മണ്ഡലം എന്നൊരു ആശയത്തെ അടിസ്ഥാനമാക്കിയുള്ളതായിരുന്നു അത്. ഈ മണ്ഡലത്തിന്റെ ഋണമർദ്ദം (negative pressure) ദ്രവ്യം സൃഷ്ടിക്കുന്നതിനും പ്രപഞ്ചത്തിന്റെ വികാസം നിലനിർത്തുന്നതിനും സഹായിക്കുന്ന തരത്തിലാണ് അദ്ദേഹം വിഭാവന ചെയ്തത്. ആ അടിസ്ഥാനത്തിൽ നോക്കുമ്പോൾ, തുടർച്ചയായ പ്രാപഞ്ചിക വികാസം സങ്കല്പിക്കുന്ന മറ്റുചില സിദ്ധാന്തങ്ങളോടു് ഹോയ്‌ലിന്റെ സിദ്ധാന്തത്തിന് സാമ്യമുണ്ട്.

ആദ്യകാലത്ത് മഹാവിസ്ഫോടന മാതൃകയ്ക്ക് നല്ലൊരു ബദലായിരുന്നു സ്ഥിരസ്ഥിതി മാതൃക. 1950കളിലും 60കളിലും സ്ഥിരസ്ഥിതി മാതൃകയെ അനുകൂലിക്കുന്നവർ ധാരാളമുണ്ടായിരുന്നു. എന്നാൽ 60കളുടെ അന്ത്യത്തിൽ കോസ്മിക് മൈക്രോവേവ് പശ്ചാത്തല വികിരണത്തിന്റെ കണ്ടുപിടിത്തത്തോടെ സ്ഥിരസ്ഥിതി മാതൃകയ്ക്കുള്ള പിന്തുണ വളരെ കുറഞ്ഞു. കാരണം മൈക്രോവേവ് വികിരണത്തിന്റെ ഉത്ഭവം വിശദീകരിക്കാൻ സ്ഥിരസ്ഥിതി മാതൃകയ്ക്ക് ആയില്ല. മാത്രമല്ല ക്വാസാറുകൾ തുടങ്ങിയുള്ള ചില പുതിയ ഖഗോള വസ്തുക്കളുടെ കണ്ടുപിടിത്തം ഈ മാതൃകയ്ക്ക് പ്രതികൂലമായി വരികയും ചെയ്തു. സ്ഥിരസ്ഥിതി മാതൃകയനുസരിച്ചു് പ്രപഞ്ചം എല്ലാ കാലത്തും ഒരുപോലെ ആയിരുന്നു. പക്ഷേ ക്വാസാറുകളും മറ്റും വളരെ അകലത്തിൽ മാത്രമാണ് കാണുന്നത്. അത് സൂചിപ്പിക്കുന്നത് വളരെയധികം കാലത്തിനു മുമ്പു് മാത്രമാണ് ഇത്തരം വസ്തുക്കളുണ്ടായിരുന്നത് എന്നാണ് ---അതായത് പ്രപഞ്ചം എക്കാലത്തും ഒരുപോലെ ആയിരുന്നില്ല എന്ന്. ഈവക കാരണങ്ങളാൽ സ്ഥിരസ്ഥിതി മാതൃകയ്ക്ക് ശാസ്ത്രസമൂഹത്തിലുണ്ടായിരുന്ന പിന്തുണ വളരെയധികം നഷ്ടപ്പെട്ടു.

പിന്നീടു് ഫ്രെഡ് ഹോയ്ലും ജെഫ്രി ബർബിഡ്ജും ഇന്ത്യാക്കാരനായ ജയന്ത് നാർലിക്കറും ചേർന്ന് 1993ൽ സ്ഥിരസ്ഥിതി സിദ്ധാന്തത്തിൽ ചില മാറ്റങ്ങൾ കൊണ്ടുവന്നു. ഇത് `അർദ്ധ സ്ഥിരസ്ഥിതി സിദ്ധാന്തം' (Quasi Steady State Theory) എന്ന പേരിൽ അറിയപ്പെടുന്നു. പ്രപഞ്ചത്തിൽ എല്ലായിടത്തും എല്ലായ്പോഴും ദ്രവ്യം ഉണ്ടായിക്കൊണ്ടിരിക്കുന്നു എന്നതിന് പകരം ചിലയിടങ്ങളിൽ ഇടയ്ക്കിടയ്ക്കു മാത്രം ദ്രവ്യം ഉത്ഭവിക്കുന്നു എന്നവർ സങ്കല്പിച്ചു. `ചെറിയ വിസ്ഫോടനങ്ങൾ' (minibangs) എന്നാണ് ഇവ അറിയപ്പെടുന്നത്. പക്ഷേ ഈ സിദ്ധാന്തത്തിനും പല പോരായ്മകളും ഉണ്ടെന്ന് പല ശാസ്ത്രജ്ഞരും ചൂണ്ടിക്കാട്ടിയിട്ടുണ്ട്. അങ്ങനെ ഇന്നത്തെ നിലയ്ക്ക് സ്ഥിരസ്ഥിതി സിദ്ധാന്തത്തിന് പ്രപഞ്ചവിജ്ഞാനീയത്തിൽ വലിയ സ്ഥാനമില്ല. ആദ്യകാലങ്ങളിൽ മഹാവിസ്ഫോടന സിദ്ധാന്തത്തിന് ഒരു ബദലാവുകയും അങ്ങനെ പഠനങ്ങൾക്ക് ആക്കം കൂട്ടുകയും ചെയ്തു എന്നതാണ് സ്ഥിരസ്ഥിതി സിദ്ധാന്തത്തിന്റെ പ്രാധാന്യം.


</doc>
<doc id="152262" url="https://ml.wikipedia.org/wiki?curid=152262" title="അന്താരാഷ്ട്ര നിയമം">
അന്താരാഷ്ട്ര നിയമം

നിയമത്തിന്റെ പ്രധാന തരംതിരുവുകളാണ് രാഷ്ടാന്തരവ്യവഹാര സംബന്ധിയായ അന്തർദേശീയ നിയമവും അതത് രാജ്യങ്ങളിലെ വ്യക്തി-സമൂഹക്രമം സംബന്ധിച്ച തദ്ദേശീയ നിയമവും. രാജ്യങ്ങൾ തമ്മിലുള്ള ബന്ധങ്ങളെയും ഇടപാടുകളെയും സമാധാനകാലത്തും യുദ്ധകാലത്തും യുദ്ധപരിതഃസ്ഥിതിയിലും 
നിയന്ത്രിക്കുന്ന നിയമവ്യവസ്ഥയാണ് അന്താരാഷ്ട്ര നിയമം അഥവാ അന്തർദ്ദേശീയ നിയമം (International Law). സാധാരണനിയമത്തിൽ വ്യക്തികൾക്കുള്ള സ്ഥാനം അന്താരാഷ്ട്രനിയമത്തിൽ രാഷ്ട്രങ്ങൾക്കാണ്. രണ്ടാംലോകയുദ്ധത്തിനുമുൻപ് നിലവിലിരുന്ന പരിതഃസ്ഥിതികൾക്കനുയോജ്യമായി അന്താരാഷ്ട്രനിയമത്തെ നിർവചിച്ചിരുന്നത് നാഗരികത കൈവന്നിട്ടുള്ള രാജ്യങ്ങൾ തമ്മിലുള്ള ഇടപാടുകളെ സംബന്ധിച്ച ആചാരങ്ങളും കീഴ്വഴക്കങ്ങളും അടങ്ങിയ ഒരു സംഹിതയായിട്ടാണ്. എന്നാൽ അതിനുശേഷം അന്താരാഷ്ട്രസ്ഥാപനങ്ങളുടെയും സംഘടനയുടെയും സംവിധാനക്രമങ്ങളും, പ്രസ്തുത സംഘടനയുടെ അധികാരപരിധികളും അവയ്ക്ക് രാഷ്ട്രങ്ങളോടും വ്യക്തികളോടും ഉള്ള ബന്ധങ്ങളും അന്താരാഷ്ട്രനിയമത്തിന്റെ പരിധിയിൽ പെടുത്താവുന്നതാണെന്നു വന്നു.

ഇന്നറിയപ്പെടുന്ന തരത്തിലുള്ള അന്താരാഷ്ട്രനിയമത്തിന് ഏകദേശം 400 വർഷത്തെ പഴക്കംവരും. ജെറമി ബന്താം (1748-1832) എന്ന ബ്രിട്ടിഷ് നിയമജ്ഞനാണ് 'ഇന്റർനാഷണൽ' (International) എന്ന പദം ആദ്യമായി പ്രയോഗത്തിൽ വരുത്തിയതെന്ന് കരുതപ്പെടുന്നു. എന്നാൽ ഡച്ചുരാഷ്ട്രതന്ത്രജ്ഞനായ ഹ്യൂഗോഗ്രോഷിയസ് (1583-1645) ആണ് അന്താരാഷ്ട്രനിയമസംബന്ധമായ ആദ്യകാലഗ്രന്ഥകാരൻമാരിൽ പ്രമുഖനായി പരിഗണിക്കപ്പെടുന്നത്. 1625-ൽ പ്രസിദ്ധീകരിക്കപ്പെട്ട യുദ്ധത്തെയും സമാധാനത്തെയും സംബന്ധിക്കുന്ന നിയമം ( De jure belli ac pacis) എന്ന അദ്ദേഹത്തിന്റെ കൃതിയാണ് ഇതെപ്പറ്റിയുള്ള ആദ്യത്തെ സുപ്രധാനഗ്രന്ഥം. അന്താരാഷ്ട്ര നിയമത്തിന്റെ പിതാവെന്നു പരിഗണിക്കപ്പെട്ടു വരുന്ന ഗ്രോഷിയസ്, ഡച്ചുനിയമജ്ഞനും ദാർശനികനും നയതന്ത്രജ്ഞനും ആയിരുന്നു. ഇതിനുമുൻപ് അന്താരാഷ്ട്രനിയമത്തിന്റെ വിവിധവശങ്ങളെപ്പറ്റി പലരും പരാമർശിച്ചിരുന്നുവെങ്കിലും ഗ്രോഷിയസിന്റെ മുൻചൊന്ന ഗ്രന്ഥമാണ് പ്രസ്തുതനിയമസംഹിതയെ ആധികാരികമായി വ്യവസ്ഥാപിച്ചത്.

1648-ലെ വെസ്റ്റ്ഫേലിയ ഉടമ്പടി യൂറോപ്യൻ ചരിത്രത്തിലെ ഒരു പ്രധാന നാഴികക്കല്ലായിരുന്നു. അത് 30 വർഷം നീണ്ടുനിന്ന യുദ്ധം അവസാനിപ്പിക്കുകയും യൂറോപ്പിൽ ഒരു നവീന രാഷ്ട്രസംവിധാനത്തിനു വഴിതെളിക്കുകയും ചെയ്തു. ഇതോടുകൂടി പുതിയ വഴക്കങ്ങളും ആചാരമുറകളും നടപ്പിൽവന്നു. ഈ കാലഘട്ടത്തിൽ തന്നെ പലനിയമപണ്ഡിതൻമാരും അന്താരാഷ്ട്രനിയമത്തിന്റെ വിവിധവശങ്ങളെ വിശകലനം ചെയ്തുകൊണ്ടുള്ള ഗ്രന്ഥാവലികൾ പ്രസിദ്ധീകരിച്ചുതുടങ്ങി. ഇക്കൂട്ടത്തിൽ എടുത്തുപറയേണ്ട ഒരു പേരാണ് സ്വിസ് നിയമപണ്ഡിതനും നയതന്ത്രജ്ഞനും ആയ എമേർ ഡേ വാറ്റലിന്റേത് (1714-67).

നവോത്ഥാനകാലഘട്ടത്തിനും മതപരിഷ്കരണത്തിനും ശേഷമാണ് അന്താരാഷ്ട്രനിയമത്തിന്റെ ശരിയായ തുടക്കം. 18-ാം ശ.-ത്തിൽ ആചാരമുറകളിലും ഉടമ്പടിവ്യവസ്ഥകളിലും അധിഷ്ഠിതമായി അന്താരാഷ്ട്രനിയമം വ്യക്തമായ രൂപംകൊള്ളാൻ തുടങ്ങി. പ്രാചീനഗ്രീസിലെയും റോമിലെയും നിയമങ്ങളുടെ അടിസ്ഥാനതത്ത്വമായിരുന്ന സ്വാഭാവികനിയമം (Natural Law) ആണ് അന്താരാഷ്ട്രനിയമത്തിന്റെ ആധാരമായി ആദ്യം പരിഗണിച്ചുവന്നത്. നാച്ച്വറലിസ്റ്റുകൾ (Naturalists) സ്വാഭാവികനിയമവും പോസിറ്റിവിസ്റ്റുകൾ (Positivists) ആചാരവും അന്താരാഷ്ട്രക്കരാറുകളും ഗ്രോഷിയസിന്റെ അനുയായികൾ മേല്പറഞ്ഞവ രണ്ടും അന്താരാഷ്ട്രനിയമസംഹിതയുടെ ആധാരശിലകളെന്ന നിലയിൽ ഉയർത്തിക്കൊണ്ടുവന്നു.

19-ാം ശ.-ത്തിൽ അന്താരാഷ്ട്രനിയമത്തിന് ഗണനീയമായ വികാസം ഉണ്ടായി. ലോകരാഷ്ട്രസമുച്ചയത്തിൽ അന്യോന്യബന്ധങ്ങൾക്കുണ്ടായ പുരോഗതിയും മറ്റു രാജ്യങ്ങളിലേക്കുള്ള യൂറോപ്യൻ സംസ്കാരവ്യാപനവും ഗതാഗതസൌകര്യങ്ങളുടെ വികാസവും യുദ്ധമുറകളുടെ വിനാശകത്വവും നൂതന കണ്ടുപിടിത്തങ്ങളുടെ വർധമാനമായ സ്വാധീനതയും അന്താരാഷ്ട്രബന്ധങ്ങളെ നിയന്ത്രിക്കുന്നതിനു വേണ്ട പുതിയ ആചാരമുറകൾ ആവശ്യമാക്കിത്തീർത്തു. യുദ്ധത്തെയും നിഷ്പക്ഷതാനയത്തെയും സംബന്ധിച്ചുള്ള നിയമങ്ങൾ ഗണ്യമായി പുരോഗമിച്ചു. 1872-ലെ 'അലബാമാ ക്ളെയിംസ് അവാർഡ്' അന്താരാഷ്ട്രനിയമത്തിൽ ഒരു പുതിയ പന്ഥാവ് വെട്ടിത്തുറന്നു. അന്താരാഷ്ട്രമധ്യസ്ഥത മുഖേന തർക്കങ്ങൾ തീർക്കുന്നതിന് ട്രൈബ്യൂണലുകളും അവയുടെ വിധിന്യായങ്ങളിൽനിന്ന് പുതിയ ചട്ടങ്ങളും സിദ്ധാന്തങ്ങളും രൂപംകൊണ്ടു. അന്യോന്യചർച്ചകൾ മുഖാന്തരം തർക്കങ്ങൾ തീർക്കുന്നതിനു സ്വീകാര്യമായ ഒരു നീക്കം സാർവത്രികമായി കണ്ടുതുടങ്ങി. ജെയിംസ് കെന്റ് (1763-1847- യു.എസ്.), വിറ്റൺ (യു.എസ്.), ഫില്ലിമോർ (ഇംഗ്ളണ്ട്), കാൽവോ (ആർജന്റീന), ഹാൾ (ഇംഗ്ളണ്ട്) തുടങ്ങി പല സുപ്രസിദ്ധ നിയമജ്ഞൻമാരും 19-ാം ശ.-ത്തിൽ അന്താരാഷ്ട്രനിയമത്തിന്റെ പുരോഗതിക്കു സഹായകരമായ പല ഗ്രന്ഥങ്ങളും പ്രസിദ്ധീകരിക്കുകയുണ്ടായി. ഈ കാലഘട്ടത്തിൽ പ്രായോഗിക ചട്ടങ്ങൾക്ക് കൂടുതൽ പ്രാധാന്യം നല്കുകയും സ്വാഭാവികനിയമത്തിന് മുമ്പുണ്ടായിരുന്നത്ര പ്രാധാന്യം അനുവദിക്കാതിരിക്കുകയും ചെയ്യുന്ന ഒരു പ്രവണത ഗ്രന്ഥകാരൻമാർ ആവിഷ്കരിക്കുന്നതായിക്കാണാം. കീഴ്നടപ്പുകളുടെയും കരാറുകളുടെയും അഭാവത്തിൽ സാർവലൌകികനിയമവും രാഷ്ട്രാന്തരീയ ബന്ധങ്ങളും എന്തടിസ്ഥാനത്തിലായിരിക്കണമെന്നും മേല്പറഞ്ഞ ഗ്രന്ഥകാരൻമാർ തന്നെ നിർദ്ദേശിക്കാനും തുടങ്ങി. ഇപ്രകാരം നിയമജ്ഞൻമാർ നല്കിയ നിർദ്ദേശങ്ങൾ പ്രാമാണികസ്വഭാവത്തോടുകൂടിയ ചട്ടങ്ങളായി രൂപാന്തരപ്പെട്ടു.

19-ാം ശ.-ത്തിന്റെ മറ്റൊരു സംഭാവനയാണ് അന്താരാഷ്ട്രസമ്മേളനങ്ങൾ. അന്താരാഷ്ട്രനിയമത്തിന്റെ തുടക്കം കുറിച്ചതുതന്നെ 'വിയന്നാ കോൺഗ്രസ്' (1850) ആണ്. രാഷ്ട്രങ്ങൾ തമ്മിലുള്ള നയതന്ത്രബന്ധങ്ങളെയും അന്താരാഷ്ട്രനദികളിലൂടെയുള്ള ഗതാഗതത്തെയും സംബന്ധിച്ച് പല ചട്ടങ്ങളും പ്രസ്തുത കോൺഗ്രസ് ക്രോഡീകരിച്ചു. 1856-ലെ 'പാരീസ് സമ്മേളനം' സമുദ്രത്തിൽ വച്ചുള്ള യുദ്ധമുറകളെ നിയന്ത്രിക്കുന്നതിനുള്ള ചട്ടങ്ങൾ ചിട്ടപ്പെടുത്തി. 1864-ലെ 'ജനീവാ കൺവെൻഷൻ' കരയിൽവച്ചുള്ള യുദ്ധത്തിൽ മുറിവേല്ക്കുന്നവരെയും രോഗികളാകുന്നവരെയും ശുശ്രൂഷിക്കുന്നതിനുവേണ്ട നിബന്ധനകൾ നിർദ്ദേശിച്ചു. കൂടാതെ, സാമൂഹികവും സാമ്പത്തികവും ആയ പല പൊതുപ്രശ്നങ്ങളും ഇത്തരത്തിലുള്ള അന്താരാഷ്ട്രസമ്മേളനങ്ങളും കൺവെൻഷനുകളും കൈകാര്യം ചെയ്യുകയുണ്ടായി. 1899-ലെ 'ഹേഗ് സമ്മേളനം' രാഷ്ട്രങ്ങളുടെ ആയുധ സംഭരണത്തെ നിയന്ത്രിക്കുന്ന കാര്യത്തിൽ ശ്രദ്ധചെലുത്തി.

20-ാം ശ.-ത്തിൽ അന്താരാഷ്ട്രനിയമസങ്കല്പത്തിന് വളരെ പ്രധാനമായ പുതിയ മൂല്യകല്പനകൾ പലതും കൈവന്നു. 1907-ലെ ഹേഗ്സമ്മേളനം യുദ്ധത്തിന്റെ നിഷ്ഠുരതയെ കുറയ്ക്കാനാണ് പ്രധാനമായി ശ്രമിച്ചതെങ്കിലും സ്ഥിരമായി 'ലോക ആർബിട്രേഷൻ കോടതി' ഹേഗിൽ സ്ഥാപിച്ചതാണ് അതിന്റെ മുഖ്യമായ നേട്ടം. ഒന്നാം ലോകയുദ്ധത്തിനുശേഷം 'വാഴ്സയിൽ ഉടമ്പടി' (1919), സർവരാജ്യസഖ്യം (League of Nations) എന്ന ലോകസംഘടനയുടെ സൃഷ്ടിക്കു വഴിതെളിച്ചു. ലോകസമാധാനം കൈവരുത്തുകയും ലോകരാഷ്ട്രങ്ങൾക്കിടയിൽ കൂടുതൽ സഹകരണമനോഭാവം സഞ്ജാതമാക്കുകയും ആയിരുന്നു പ്രസ്തുതസംഘടനയുടെ ലക്ഷ്യം. (permanent Court of International Justice) എന്ന പേരിൽ ഒരു അന്താരാഷ്ട്രനീതിന്യായക്കോടതി 1921-ൽ സ്ഥാപിതമായി. ഇത് 1946-ൽ നിലവിൽവന്ന ലോകകോടതി(International Court of Justice)യുടെ മുന്നോടിയായിരുന്നു. ലീഗ് ഓഫ് നേഷൻസ് പരാജയപ്പെട്ടു. എന്നാൽ രണ്ടാം ലോകയുദ്ധത്തിനുശേഷം സ്ഥാപിതമായ ഐക്യരാഷ്ട്രസംഘടന മറ്റൊരു ലോകയുദ്ധത്തിൽ നിന്നും ലോകത്തെ രക്ഷിക്കാനുള്ള അന്താരാഷ്ട്രയത്നങ്ങളുടെ അടിത്തറ പാകി.

ആധുനിക കാലഘട്ടത്തിൽ ഗ്രന്ഥങ്ങളിൽ ഉപപാദിതമായ സിദ്ധാന്തങ്ങളെക്കാൾ രാഷ്ട്രാന്തരീയ ആചാരക്രമങ്ങളും കരാറുകളും ലോകകോടതിയുടെയും മറ്റും വിധിന്യായങ്ങളുമാണ് കൂടുതൽ പ്രസക്തമായി കണ്ടുവരുന്നത്. പ്രാചീനവും പുറംതള്ളപ്പെട്ടവയുമായ സിദ്ധാന്തങ്ങളുടെ സ്ഥാനം ആധുനിക കാലഘട്ടത്തിനനുയോജ്യമായ നൂതന പ്രവണതകളും സിദ്ധാന്തങ്ങളും രാഷ്ട്രീയ സ്ഥിതിവിശേഷങ്ങളും പിടിച്ചുപറ്റിക്കഴിഞ്ഞു. സർവോപരി അണുശക്തിയുടെ ഉപയോഗവും ബഹിരാകാശസഞ്ചാരവും പുതിയ പരിതഃസ്ഥിതികളും വിരുദ്ധ താത്പര്യങ്ങളും സൃഷ്ടിക്കുകയും അവ അന്താരാഷ്ട്രനിയമസംഹിതയുടെ ഒരു പുനരാവിഷ്കരണം നിർബന്ധമാക്കിത്തീർക്കുകയും ചെയ്യുന്നു.

അന്താരാഷ്ട്രനിയമം രാജ്യങ്ങൾ തമ്മിലുള്ള ബന്ധങ്ങളും ഇടപാടുകളും നിയന്ത്രിക്കുന്നതിന് അത്യന്താപേക്ഷിതമായ ചട്ടങ്ങളുടെ സംഹിതയാണ്. ക്രമീകൃതവും വ്യവസ്ഥാപിതവുമായ ഒരു അന്താരാഷ്ട്രനിയമസംഹിതയില്ലെങ്കിൽ ലോകരാഷ്ട്രസമുച്ചയത്തിൽ ജനതയ്ക്ക് വ്യാപാരം, വിജ്ഞാനവിനിമയം തുടങ്ങിയവയെ സംബന്ധിച്ച പ്രയോജനങ്ങൾ കൈവരുത്തുക അസാധ്യമായിത്തീരും. ലോകചരിത്രത്തിൽ മറ്റേതൊരു കാലഘട്ടത്തെയും അപേക്ഷിച്ച് കഴിഞ്ഞ അര ശ.-ത്തിലാണ് അന്താരാഷ്ട്രനിയമത്തിന് വികാസവും ക്രമവത്കരണവും വന്നിട്ടുള്ളത്. രാജ്യങ്ങൾ തമ്മിലുള്ള അനുപേക്ഷണീയമായ പരസ്പരാശ്രയത്വവും സമയം, ദൂരം, ആശയവിനിമയം എന്നിവയിലുള്ള വൈഷമ്യങ്ങളെ അതിജീവിച്ചുകൊണ്ടുണ്ടായിട്ടുള്ള പുതിയ കണ്ടുപിടിത്തങ്ങളും അന്താരാഷ്ട്രനിയമത്തിന്റെ പുരോഗതിക്കു കാരണമായി. 1947-ൽ അന്താരാഷ്ട്രനിയമക്കമ്മിഷന്റെ (Interna-tional Law Commission) നിയമനം ഇക്കാര്യത്തിൽ ശ്രദ്ധേയമായ ഒരു കാല്വയ്പാണ്. ഐക്യരാഷ്ട്രസഭയുടെ ആഭിമുഖ്യത്തിൽ അന്താരാഷ്ട്രനിയമത്തെ ക്രോഡീകരിക്കുന്നതിനുള്ള ശ്രമത്തിന്റെ ഫലമായിട്ടാണ് പ്രസ്തുത കമ്മിഷൻ ആവിർഭവിച്ചത്. 1949 മുതൽ ഈ കമ്മിഷൻ അതിന്റെ പ്രവൃത്തി ആരംഭിച്ചു. 'സ്റ്റേറ്റുകളുടെ മൌലികമായ ബാദ്ധ്യതകളും അവകാശങ്ങളും', 'മനുഷ്യസമൂഹത്തിന്റെ സമാധാനത്തിനും സുരക്ഷിതത്ത്വത്തിനും എതിരായുള്ള കുറ്റകൃത്യങ്ങൾ', 'അന്താരാഷ്ട്രക്കരാറുകളിൽ ഏർപ്പെടുത്താവുന്ന നിബന്ധനകൾ', 'പുറംകടലുകളിലുള്ള അവകാശങ്ങൾ', 'ആർബിട്രേഷൻ നടപടിക്രമങ്ങൾ', 'അന്താരാഷ്ട്ര ക്രിമിനൽ നടപടികൾ സംബന്ധിച്ച അധികാര പരിധികൾ', 'നയതന്ത്രബന്ധങ്ങൾ സംബന്ധിച്ച കാര്യങ്ങൾ', 'സ്റ്റേറ്റുകളും അന്താരാഷ്ട്രസംഘടനകളും തമ്മിലുള്ള ബന്ധം' തുടങ്ങിയവ കമ്മിഷന്റെ പരിഗണനയ്ക്കു വിധേയമായി. നിയമത്തിന്റെ നിഷ്കൃഷ്ടമായ അർഥത്തിൽ അന്താരാഷ്ട്രനിയമത്തെ അതിൽപ്പെടുത്താൻ സാധിക്കുമോ എന്ന കാര്യത്തിൽ അഭിപ്രായവ്യത്യാസങ്ങളുണ്ട്. അന്താരാഷ്ട്രനിയമത്തിന് നിലനില്പുതന്നെയുണ്ടോ എന്ന് ഒരു ചോദ്യവും ഉയർന്നിട്ടുണ്ട്. ഇതിനു പ്രധാന കാരണം അന്താരാഷ്ട്ര നിയമത്തിന്റെ മുഖ്യോദ്ദേശ്യം സമാധാനസംരക്ഷണമാണെന്നതും അന്താരാഷ്ട്രനിയമത്തിന്റെ നൂതനവശങ്ങൾക്ക് ശരിയായ പ്രസിദ്ധീകരണം സിദ്ധിച്ചിട്ടില്ലെന്നതും ആണ്. എന്നാൽ യുദ്ധവും സമാധാനവും സംബന്ധിച്ച പ്രശ്നങ്ങളോടൊപ്പം അന്താരാഷ്ട്രപ്രാധാന്യമുള്ള പല കാര്യങ്ങളും ആധുനിക അന്താരാഷ്ട്രനിയമത്തിൽ ഉൾപ്പെടുന്നു. പുറംനാടുകളിലുള്ള പൌരൻമാർക്കു ലഭിക്കേണ്ട ആനുകൂല്യങ്ങളും നാടുകടത്തൽ, പൌരത്വം, ദേശീയത തുടങ്ങിയവ സംബന്ധിച്ച പ്രശ്നങ്ങളും കുറ്റവാളികളുടെ കൈമാറ്റവും, അന്താരാഷ്ട്രക്കരാറുകളുടെ വ്യാഖ്യാനവും, വ്യാപാരം, വാണിജ്യം, ഗതാഗതം തുടങ്ങിയവ സംബന്ധിച്ച ഏർപ്പാടുകളും അന്താരാഷ്ട്രനിയമം ഇന്നു കൈകാര്യം ചെയ്യുന്നുണ്ട്. ചില സന്ദർഭങ്ങളിൽ അന്താരാഷ്ട്രനിയമത്തിന്റെ നിഷേധം യുദ്ധത്തിലേക്കു രാജ്യങ്ങളെ നയിക്കുകയും അത് അന്താരാഷ്ട്രനിയമത്തിന്റെ പരാജയമായി പരിഗണിക്കപ്പെടുകയും ചെയ്യാറുണ്ട്.

എന്നാൽ ഇത് എത്രമാത്രം ശരിയാണെന്ന് തീർത്തുപറഞ്ഞുകൂടാ. യുദ്ധകാലത്ത് അന്താരാഷ്ട്രനിയമം തകർന്നു പോകുന്നു എന്നുപറയുന്നത് ഒട്ടും ശരിയല്ല. യുദ്ധകാല പരിതഃസ്ഥിതിയിലും രാജ്യങ്ങൾ അനുഷ്ഠിക്കേണ്ട പല അന്താരാഷ്ട്രനിയമതത്ത്വങ്ങളും ഇന്ന് അംഗീകരിക്കപ്പെട്ടു കഴിഞ്ഞിട്ടുണ്ട്. ചേരിചേരാനയം സംബന്ധിച്ചും ഇത് പ്രസക്തമാണ്. ഒരു രാജ്യത്തിലെ സാധാരണനിയമത്തിന്റെ കാര്യമെടുത്താലും നിയമം ലംഘിക്കപ്പെടുന്നു എന്നുള്ളതുകൊണ്ട് നിയമത്തിന്റെ അസ്തിത്വം നിഷേധിക്കാവുന്നതല്ല. ഒരു രാജ്യത്തിലെ സാധാരണനിയമംകൊണ്ടുദ്ദേശിക്കുന്ന ശാശ്വതമായ ആഭ്യന്തരസമാധാനവും സുഗമവും സുലഭവും ചെലവുകുറഞ്ഞതുമായ നീതിനിർവഹണവും ഫലപ്രദമായില്ലെങ്കിൽ അവിടെ നിയമമില്ലെന്ന് കരുതാൻ സാധിക്കില്ല. അന്താരാഷ്ട്രസമാധാനം നിലനിർത്തി യുദ്ധവും കിടമത്സരങ്ങളും തുടച്ചുനീക്കണമെന്നുള്ളതാണ് അന്താരാഷ്ട്രനിയമത്തിന്റെ പരമോന്നതമായ ഉദ്ദേശ്യമെങ്കിലും അത് സാധിതപ്രായമായിട്ടുണ്ടെന്ന് പ്രസ്തുത നിയമവിഭാഗം തന്നെ അവകാശപ്പെടുന്നില്ല. ബ്രിട്ടിഷ് നിയമ ശാസ്ത്രജ്ഞനായിരുന്ന ജോൺ ആസ്റ്റിൻ (1830-1920) അഭിപ്രായപ്പെട്ടത്, അന്താരാഷ്ട്രനിയമം ശരിയായ അർഥത്തിൽ ഒരു നിയമമല്ല, ചില ക്ളബ്ബുകളെയും സൊസൈറ്റികളെയും നിയന്ത്രിക്കുന്ന നിർദ്ദേശകതത്ത്വങ്ങൾപോലെയുള്ള ചില വ്യവസ്ഥകൾ മാത്രമാണെന്നാണ്. അദ്ദേഹത്തിന്റെ ഭാഷയിൽ, അതിനു പരമാവധി നല്കാവുന്ന പേര് 'അനിഷേധ്യമായ അന്താരാഷ്ട്രസദാചാരം' (Positive International morality) എന്നാണ്. നിയമം നിയമമാകുന്നതിന് ഒരു പരമാധികാരനിയമനിർമ്മാണ സ്ഥാപനത്തിന്റെ ആവശ്യകത നിലനിന്നിരുന്ന കാലഘട്ടത്തിലാണ് ആസ്റ്റിന്റെ പ്രമാണങ്ങൾക്ക് പ്രസക്തിയുണ്ടായിരുന്നത്. അതിനാൽ ആസ്റ്റിൻ തന്നെ പറഞ്ഞത് അന്താരാഷ്ട്രനിയമം രാഷ്ട്രങ്ങൾക്കിടയിൽ നിലനിന്നിരുന്ന ചില അഭിപ്രായഗതികളും ധാരണകളും മാത്രമാണെന്നാണ്. അന്താരാഷ്ട്രനിയമനിർമ്മാണത്തിന് പരമാധികാരസമിതിയോ സഭയോ ഇല്ലെന്നതും ഉള്ള നിയമങ്ങൾ തന്നെ പരമാധികാരയുക്തമല്ലെന്നതും അന്താരാഷ്ട്രനിയമത്തിന് നിയമപ്രാബല്യം ഇല്ലെന്നതിന് ഉപോദ്ബലകമായ തെളിവുകളാണ്.

എന്നാൽ, ആസ്റ്റിന്റെ കാലത്ത് പ്രാബല്യത്തിലിരുന്ന പല സിദ്ധാന്തങ്ങളും ഇന്ന് കാലഹരണപ്പെട്ടു തുടങ്ങിയിരിക്കുന്നു. പല സമയത്തും സന്ദർഭങ്ങളിലും നിയമനിർമ്മാണസഭകളുടെ അഭാവത്തിൽ നിയമവ്യവസ്ഥകൾ പല ജനസമൂഹങ്ങളുടെയിടയിലും അംഗീകരിച്ച് നടപ്പിൽ വരുത്തിയിരുന്നതായി കാണാം. അതുപോലെതന്നെ കഴിഞ്ഞ 50 വർഷങ്ങളിൽ അന്താരാഷ്ട്രനിയമനിർമ്മാണം വിപുലമായ തോതിൽ നടന്നിട്ടുണ്ടെന്നത് ഒരു യാഥാർഥ്യമാണ്. അന്താരാഷ്ട്രസമ്മേളനങ്ങളും കൺവെൻഷനുകളും അംഗീകരിച്ച ആചാരങ്ങളും മര്യാദകളും അന്താരാഷ്ട്രനിയമത്തിന്റെ സുപ്രധാനഭാഗമായിത്തീർന്നിട്ടുണ്ട്. ഉദാ. 1958-ലെ 'ജനീവാ കൺവെൻഷൻ', 1961-ലെ 'വീയന്നാ കൺവെൻഷൻ' തുടങ്ങിയവ. രണ്ടാമത്തെ കൺവെൻഷൻ ബന്ധപ്പെട്ട കക്ഷികളുടെ സമ്മതപ്രകാരം നയതന്ത്രബന്ധങ്ങളും നയതന്ത്രപ്രതിനിധികൾക്കു നല്കേണ്ട സംരക്ഷണങ്ങളും പ്രത്യേക അവകാശങ്ങളും ക്രോഡീകരിച്ചു.

മിക്കരാഷ്ട്രങ്ങളും അന്താരാഷ്ട്ര ഏജൻസികളുടെ തീരുമാനങ്ങൾ ആദരിക്കുന്നു. അന്താരാഷ്ട്രസമിതികൾ, രാഷ്ട്രങ്ങൾ തമ്മിലുള്ള ബന്ധങ്ങൾ അന്താരാഷ്ട്രനിയമം അടിസ്ഥാനമാക്കിത്തന്നെയാണ് പരിഗണിക്കുന്നത്. പല രാജ്യങ്ങളിലും കോടതികൾ അന്താരാഷ്ട്രനിയമത്തെ അംഗീകരിച്ചുകഴിഞ്ഞിരിക്കുകയാണ്. ഉദാ. യു.എസ്. സുപ്രീംകോടതി പലപ്പോഴും അന്താരാഷ്ട്രനിയമങ്ങളെ ആദരിച്ചിട്ടുണ്ട്. 'അന്താരാഷ്ട്രനിയമത്തെ ലംഘിക്കുംവിധം അമേരിക്കൻ നിയമത്തെ വ്യാഖ്യാനിക്കുവാൻ പാടില്ല' എന്ന് യു.എസ്. ചീഫ് ജസ്റ്റിസ് ജോൺ മാർഷൽ (1755-1835) അഭിപ്രായപ്പെട്ടിട്ടുണ്ട്. യു.എസ്. ഭരണഘടനയിലെ ആറാം ഖണ്ഡികയിൽ അന്താരാഷ്ട്രക്കരാറുകൾക്ക് മാന്യസ്ഥാനമാണ് കല്പിച്ചിട്ടുള്ളത്. ഇന്ത്യൻ ഭരണഘടനയിൽ നിർദ്ദേശകതത്ത്വങ്ങളുടെ കൂട്ടത്തിൽ അന്താരാഷ്ട്രനിയമത്തിന്റെ പ്രസക്തി പ്രത്യേകം ചൂണ്ടിക്കാണിച്ചിരിക്കുന്നു. രാഷ്ട്രാന്തരങ്ങളിൽ സമാധാനവും സുരക്ഷിതത്ത്വവും അഭിവൃദ്ധിപ്പെടുത്തുന്നതിനും രാഷ്ട്രങ്ങൾ തമ്മിൽ ന്യായവും മാന്യവുമായ ബന്ധങ്ങൾ നിലനിർത്തുന്നതിനും അന്താരാഷ്ട്രതർക്കങ്ങളെ മധ്യസ്ഥതീരുമാനംവഴി പരിഹരിക്കുന്നതിനും ഭരണഘടന വ്യവസ്ഥ ചെയ്തിരിക്കുന്നു (51-ാം വകുപ്പ്). ഇതിലെ 'സി' ഉപവകുപ്പ് അന്താരാഷ്ട്രനിയമത്തെ മാനിക്കുവാനും അന്താരാഷ്ട്രബന്ധങ്ങളിൽ കരാർബാദ്ധ്യതകൾ പാലിക്കുവാനും സ്റ്റേറ്റിനോടു നിർദ്ദേശിക്കുന്നു.

1945-ലെ 'സാൻഫ്രാൻസിസ്കോ സമ്മേളനം' അംഗീകരിച്ച ഐക്യരാഷ്ട്രസഭയുടെ ചാർട്ടർ അനുസരിച്ചുളള അന്താരാഷ്ട്രനിയമം സാർവലൌകികമായി അംഗീകരിക്കപ്പെടുകയും പ്രസ്തുത ചാർട്ടറിനാൽ തന്നെ രൂപവത്കരിക്കപ്പെട്ട ലോകകോടതി മുഖാന്തരം നടപ്പിലാക്കേണ്ട നിയമമായി സ്റ്റാറ്റ്യൂട്ടുകളിൽ സ്ഥാനം പിടിക്കുകയും ചെയ്തു. ഇങ്ങനെയൊക്കെയാണെങ്കിലും അന്താരാഷ്ട്രനിയമം വിശദാംശങ്ങളിൽ പലപ്പോഴും അസന്നിഗ്ധമോ നിർണീതമോ അല്ലാതെയാണിരിക്കുന്നത്. പല അന്താരാഷ്ട്രസമ്മേളനങ്ങളും പരാജയപ്പെട്ടിട്ടുള്ളതിന് ദൃഷ്ടാന്തങ്ങളുണ്ട്.

അന്താരാഷ്ട്ര നിയമത്തിന്റെ അടിസ്ഥാനത്തെപ്പറ്റി രണ്ടു സിദ്ധാന്തങ്ങൾ ചൂണ്ടിക്കാണിക്കേണ്ടതുണ്ട്.

സ്റ്റേറ്റുകൾ സ്വാഭാവികനിയമാധിഷ്ഠിതങ്ങളാകയാൽ അവ അന്താരാഷ്ട്രനിയമം അനുസരിക്കുന്നത് ഒരുതരത്തിൽ ഓരോ പ്രത്യേകസാഹചര്യത്തിലും സ്വാഭാവികനിയമം അനുസരിച്ചും മാത്രമാണ്. ഈ സിദ്ധാന്തപ്രകാരം അന്താരാഷ്ട്രനിയമം അതിലും ഉപരിയായ സ്വാഭാവികനിയമത്തിന്റെ ഒരു ഭാഗം മാത്രമാണ്. 'രാഷ്ട്രങ്ങളുടെ നിയമം' അതായത്, 'അന്താരാഷ്ട്രനിയമം' എന്നത് രാഷ്ട്രങ്ങളിൽ പ്രയോഗിക്കുന്ന സ്വാഭാവികനിയമം മാത്രമാണ് എന്ന് വാറ്റൽ പറഞ്ഞിട്ടുണ്ട്. വ്യക്തികളെ ഉൾക്കൊള്ളുന്നവയാണ് സ്റ്റേറ്റുകൾ. വ്യക്തികൾ എപ്രകാരം സ്വാഭാവികനിയമം അനുസരിക്കണമോ അതുപോലെ വിവിധ വ്യക്തികളടങ്ങിയ സ്റ്റേറ്റുകളും പ്രസ്തുത നിയമം അനുസരിക്കണം. പല നിയമപണ്ഡിതൻമാരും രാഷ്ട്രങ്ങൾക്കുള്ള സ്വാഭാവികനിയമമായിട്ടാണ് അന്താരാഷ്ട്രനിയമത്തെ വിവക്ഷിച്ചിട്ടുള്ളത്. സ്വാഭാവികനിയമത്തിന് വിവിധ വ്യാഖ്യാനങ്ങൾ ആകാമെന്നുള്ളതുകൊണ്ട് ഈ സിദ്ധാന്തത്തിന് ഇന്നു പ്രാബല്യം കുറഞ്ഞുവരുന്നു. 1949-ൽ അന്താരാഷ്ട്രനിയമക്കമ്മിഷൻ തയ്യാറാക്കിയ രാഷ്ട്രങ്ങളുടെ അവകാശങ്ങളെയും ബാദ്ധ്യതകളെയും സംബന്ധിച്ച പ്രഖ്യാപനത്തിൽ സ്വാഭാവികനിയമതത്ത്വങ്ങളുടെ സ്വാധീനശക്തി കാണാം.

മറ്റൊരു സിദ്ധാന്തം പോസിറ്റിവിസം (Positivism) എന്ന പേരിൽ അറിയപ്പെടുന്നു. ഇതനുസരിച്ച് അന്താരാഷ്ട്രനിയമവും ഒരു രാഷ്ട്രത്തിലെ നിയമവും ഒരേ അടിസ്ഥാനത്തിലും ഒരേ രീതിയിലും നിലനില്ക്കുന്നവയാണ്. അന്താരാഷ്ട്രനിയമവും രാഷ്ട്രനിയമത്തിന്റെ ഭാഗമായിത്തന്നെ കരുതപ്പെടുന്നു. അന്താരാഷ്ട്രനിയമത്തിന്റെ അംഗീകാര്യതയും പ്രായോഗികതയും പരമമായ മറ്റു ചില തത്ത്വങ്ങളിൽ അധിഷ്ഠിതമാണെന്ന് ഈ സിദ്ധാന്തം വ്യവസ്ഥ ചെയ്യുന്നു. രാഷ്ട്രങ്ങളുടെ സമ്മതം ഒരു തരത്തിൽ അന്താരാഷ്ട്ര ഉടമ്പടിയായി മാറുകയും ഉടമ്പടിയിൽ ബന്ധപ്പെട്ട കക്ഷികൾ കരാർ വ്യവസ്ഥകൾ പാലിക്കുന്നതിന് ബാധ്യസ്ഥരായിത്തീരുകയും ചെയ്യുന്നു. ഈ രണ്ടു സിദ്ധാന്തങ്ങളും അന്താരാഷ്ട്രനിയമത്തെ ശരിയായി വ്യാഖ്യാനിക്കുന്നില്ലെന്നും, രണ്ടുംകൂടി സമന്വിതമായ ശക്തികൊണ്ടും രാഷ്ട്രീയസിദ്ധാന്തവികസനഫലമായും ആണ് അന്താരാഷ്ട്രനിയമം അംഗീകരിക്കപ്പെട്ടിട്ടുള്ളതും പ്രയോഗക്ഷമമായിട്ടുള്ളതും എന്നും പൊതുവേ പറയാം.

അന്താരാഷ്ട്രനിയമത്തിന് ആധാരമായി താഴെപ്പറയുന്ന വസ്തുതകൾ ലോകകോടതി അംഗീകരിച്ചിട്ടുണ്ട്.

ഐക്യരാഷ്ട്രസംഘടനയുടെ അംഗത്വം സ്വീകരിച്ചുകൊണ്ട് രാഷ്ട്രങ്ങൾ തമ്മിലുണ്ടാക്കുന്ന ഉടമ്പടികൾ നിയമനിർമ്മാണക്കരാറുകൾക്ക് ഉദാഹരണമാണ്. ഐക്യരാഷ്ട്രസഭയുടെ പ്രമാണം തന്നെ ബന്ധപ്പെട്ട കക്ഷികളെ സംബന്ധിച്ചിടത്തോളം നിയമാധിഷ്ഠിതക്കരാറിനു തുല്യമാണ്. യുദ്ധകാലത്ത് പല കരാറുകളും പ്രാബല്യത്തിൽ വന്നിട്ടുണ്ട്. ഉദാ. റെഡ്ക്രോസ്, അടിമവ്യാപാരം, വ്യോമയാനം, അന്താരാഷ്ട്ര നദികളിലൂടെയുള്ള ഗതാഗതം തുടങ്ങിയവ സംബന്ധിച്ച കരാറുകൾ. പൊതുപ്രാധാന്യമുള്ളവയും പൊതുവേ രാഷ്ട്രങ്ങളെ ബാധിക്കുന്നവയും ആയ ഇത്തരം കരാറുകൾ കൂടാതെ ബന്ധപ്പെട്ട കക്ഷികളെ മാത്രം ബാധിക്കുന്ന ഉഭയകക്ഷിക്കരാറുകളും ഉണ്ടാകാം.ക്രിമിനൽ കുറ്റവാളികളുടെ കൈമാറ്റം സംബന്ധിച്ച് 19-ാം ശ.-ത്തിലുണ്ടായ പല ഉടമ്പടികളും അത്തരത്തിലുള്ള കാര്യങ്ങൾക്കു പൊതുവായ വ്യവസ്ഥകൾ നല്കുന്നതിൽ പ്രധാന പങ്കുവഹിച്ചിട്ടുണ്ട്. അങ്ങനെ ഉദ്ഭൂതമാകുന്ന കീഴ്നടപ്പുകൾ കൂടുതൽ രാഷ്ട്രങ്ങൾ നടപ്പിലാക്കുമ്പോൾ അവ പൊതുവിലുള്ള ചട്ടങ്ങളായി മാറുന്നു.

രാഷ്ട്രങ്ങളുടെ ആചാരമര്യാദകൾക്ക് കാലക്രമേണ നിയമപ്രാബല്യം സിദ്ധിക്കുന്നു. രാഷ്ട്രങ്ങൾ സാധാരണഗതിയിൽ പിൻതുടരുന്ന ആചാരങ്ങൾ പ്രധാനമായും നയതന്ത്രപ്രതിനിധികളുടെ കാര്യത്തിലും അന്താരാഷ്ട്രസ്ഥാപനങ്ങളുടെ കാര്യത്തിലും ധാരാളം പ്രതിഫലിച്ചുകണ്ടിട്ടുണ്ട്. ആധുനിക അന്താരാഷ്ട്രനിയമജ്ഞനായ സ്റ്റാർകെയുടെ അഭിപ്രായത്തിൽ ഒരു ആചാരത്തിന് നിയമപ്രാബല്യം സിദ്ധിക്കണമെങ്കിൽ അതു രണ്ടു നിബന്ധനകൾക്കു വിധേയമായിരിക്കണം. ഒന്നാമതായി പ്രസ്തുത ആചാരം പല തവണയും ആവർത്തിക്കപ്പെട്ടിരിക്കണം. മറ്റൊന്ന് പ്രസ്തുത ആചാരം അനുസരിക്കുമ്പോൾ ഒരു ബാധ്യസ്ഥതാമനോഭാവം (opinio juris sive necessitatis) ഉണ്ടായിരിക്കണം. വിവിധ പരിതഃസ്ഥിതികൾക്കനുസൃതമായി ആചാരങ്ങൾക്ക് നിയമപ്രാബല്യം കിട്ടുന്നതിന് പഴക്കം ആവശ്യമാണ്. 1927-ൽ അന്താരാഷ്ട്രകോടതി 'ലോട്ടസ്കേസി'ൽ മേല്പറഞ്ഞ ബാധ്യസ്ഥതാമനോഭാവത്തിന്റെ ആവശ്യകത ചൂണ്ടിക്കാണിക്കുകയുണ്ടായി. 1947-ൽ ഐക്യരാഷ്ട്രസഭയ്ക്ക് അന്താരാഷ്ട്രനിയമക്കമ്മിഷൻ നല്കിയ നിർദ്ദേശമനുസരിച്ച് അന്താരാഷ്ട്ര ആചാരമര്യാദകൾ നിഷ്പ്രയാസം മനസ്സിലാക്കുന്നതിനുവേണ്ടി ഉപാധികൾ സൃഷ്ടിക്കേണ്ടതുണ്ട്.

ലോകകോടതിയുടെ ഭരണഘടനയിൽ (38-ാം ഖണ്ഡിക) അന്താരാഷ്ട്രനിയമത്തിന്റെ ഭാഗമായി പരിഷ്കൃത രാജ്യങ്ങൾ അംഗീകരിച്ചിട്ടുള്ള പൊതു നിയമതത്ത്വങ്ങളെ ഉൾപ്പെടുത്തിയിട്ടുണ്ട്. ലോകകോടതിയുടെ പല തീരുമാനങ്ങളിലും മേല്പറഞ്ഞ സാധാരണ നിയമതത്ത്വങ്ങൾ പരാമർശിച്ചുകാണും.

അന്താരാഷ്ട്രനിയമത്തിന്റെ മറ്റൊരു ഭാഗമായി സാധാരണ ലഭിക്കുന്നത് കോടതികളുടെ വിധിന്യായങ്ങളും നിയമപരമായ വിശദീകരണങ്ങളുമാണ്. ലോകകോടതി തീരുമാനങ്ങൾ ബന്ധപ്പെട്ട കക്ഷികൾക്കല്ലാതെ മറ്റു രാഷ്ട്രങ്ങൾക്ക് ബാധകമല്ലെന്ന് വാദിക്കാമെങ്കിലും, പ്രസ്തുത തീരുമാനങ്ങളും പ്രസ്താവങ്ങളും മറ്റു കേസുകളിലും അംഗീകരിച്ചുവരുന്നതുകൊണ്ട് അവ വിലപ്പെട്ട പ്രമാണങ്ങളായിത്തന്നെ കരുതപ്പെടുന്നു. തർക്കങ്ങൾ മധ്യസ്ഥ തീരുമാനത്തിനു വിടുമ്പോഴും അതിൽവരുന്ന പ്രയോജനപ്രദമായ വാദഗതികളും ചർച്ചകളും പരാമർശങ്ങളും അവയുടെ ആകെക്കൂടിയുള്ള സ്വാധീനശക്തിയും അന്താരാഷ്ട്രനിയമത്തെ വളരാനേ സഹായിച്ചിട്ടുള്ളൂ. ഉദാ. അലബാമാ ക്ളെയിം അർബിട്രേഷൻ, നോർത്ത് അത്ലാന്തിക് ഫിഷറീസ് കേസ് തുടങ്ങിയവ. ചില സ്റ്റേറ്റ് കോടതികളുടെ വിധികളും അന്താരാഷ്ട്രനിയമത്തിന്റെ വളർച്ചയെ സഹായിച്ചിട്ടുണ്ട്. സുപ്രസിദ്ധ ബ്രിട്ടിഷ് പ്രൈസ്കോർട്ട് (prize court-പുറംകടലിൽനിന്ന് കപ്പലുകളും മറ്റും പിടിച്ചെടുത്തതിന്റെ നിയമസാധുതയെ സംബന്ധിച്ച് തീരുമാനിക്കാനുള്ള കോടതി.) തീരുമാനങ്ങൾ ഇതിന് ദൃഷ്ടാന്തങ്ങളാണ്.

അന്താരാഷ്ട്രനിയമത്തിന്റെ പുരോഗതിക്കും അതു കൈവരിച്ചിട്ടുള്ള പദവിക്കും ഏറ്റവും കൂടുതൽ സഹായിച്ചിട്ടുള്ളത് നിയമശാസ്ത്രപണ്ഡിതൻമാരുടെ കൃതികളും വിദഗ്ദ്ധാഭിപ്രായവും ആണ്. ഇക്കാര്യത്തിൽ വിവിധരാജ്യങ്ങൾ അവയുടേതായ പങ്ക് വഹിച്ചിട്ടുണ്ട്. അന്താരാഷ്ട്രപ്രമാണങ്ങളുടെ അടിസ്ഥാനത്തിൽ കോടതികളും മറ്റും സ്ഥാപിതമാകുന്നതുവരെ പണ്ഡിതാഭിപ്രായം തന്നെയായിരുന്നു അന്താരാഷ്ട്രനിയമത്തിനുള്ള മുഖ്യാധാരം. അന്താരാഷ്ട്ര നീതിന്യായക്കോടതി സ്ഥാപിതമായതിനുശേഷവും നിയമശാസ്ത്രവിശാരദൻമാരുടെ അഭിപ്രായങ്ങളെ മാനിക്കണമെന്ന് വ്യവസ്ഥയുണ്ട്.

ആധുനികകാലത്തെ രാഷ്ട്രങ്ങൾ തമ്മിലുള്ള ഇടപാടുകൾ സംബന്ധിച്ചും പിന്നോക്കം നില്ക്കുന്ന രാഷ്ട്രങ്ങളിൽ വികസിതരാഷ്ട്രങ്ങൾക്കുള്ള താത്പര്യം പ്രമാണിച്ചും പല അന്താരാഷ്ട്രസംഘടനകളുടേയും സ്ഥാപനങ്ങളുടേയും തീരുമാനങ്ങൾക്ക് ഗണ്യമായ പ്രാധാന്യം സിദ്ധിച്ചിട്ടുണ്ട്. ഇവയുടെ തീരുമാനങ്ങളും വ്യാഖ്യാനങ്ങളും അന്താരാഷ്ട്രനിയമത്തിന്റെ തന്നെ ഭാഗമായിത്തീർന്നു. രാഷ്ട്രങ്ങളെ അംഗീകരിക്കുന്നതിനും, രാഷ്ട്രങ്ങൾ തമ്മിലുള്ള പെരുമാറ്റച്ചട്ടങ്ങളെ നിയന്ത്രിക്കുന്നതിനും അന്താരാഷ്ട്രനിയമത്തിൽ പ്രത്യേക ഉടമ്പടികളും കീഴ്വഴക്കങ്ങളും ഉണ്ട്. അന്താരാഷ്ട്രനിയമതത്ത്വങ്ങൾ യുദ്ധകാലപരിതഃസ്ഥിതിയിലും നടപ്പിലാക്കുന്നു. ചേരിചേരാനയവും അന്താരാഷ്ട്രസാമ്പത്തിക ബന്ധങ്ങളിലുണ്ടാകുന്ന പ്രത്യേക ബന്ധങ്ങളും തത്സംബന്ധമായി ഏർപ്പെടുത്താവുന്ന പ്രത്യേക നിബന്ധനകളും അന്താരാഷ്ട്രനിയമത്തിന്റെ ഭാഗമായിത്തീരുന്നു. ഐക്യരാഷ്ട്രസഭയുടെ സ്ഥാപനത്തോടുകൂടി പുതിയ അന്താരാഷ്ട്രസ്ഥാപനങ്ങൾ ഉടലെടുക്കുകയും മുൻപ് നിലവിലിരുന്ന സംഘടനകൾക്കും സ്ഥാപനങ്ങൾക്കും കൂടുതൽ വ്യാപ്തിയും അർഥവും കൈവരികയും ചെയ്തു.

രാഷ്ട്രങ്ങൾ ആണ് അന്താരാഷ്ട്രനിയമത്തിലെ മുഖ്യഘടകങ്ങളെങ്കിലും പരോക്ഷമായി വ്യക്തികൾക്കും അതിൽ സ്ഥാനമില്ലാതില്ല. അടിമകളുടേയും കപ്പൽകൊള്ളക്കാരുടേയും കാര്യം എക്കാലവും അന്താരാഷ്ട്രപ്രാധാന്യം കൈവരിച്ചിട്ടുണ്ട്. സാധാരണയായി ഒരു രാഷ്ട്രം എന്ന നില കൈവരുന്നതിന് ഒരു പ്രത്യേക വിഭാഗവും അവിടെ വസിക്കുന്ന ജനതയും ആ ജനതയ്ക്ക് ഒരു വ്യവസ്ഥാപിതഭരണരീതിയും വിദേശകാര്യങ്ങൾ കൈകാര്യം ചെയ്യുന്നതിനുള്ള കഴിവും ഉണ്ടായിരിക്കേണ്ടതാണ്. രാഷ്ട്രങ്ങൾക്കുതമ്മിൽ സമത്വം ഉണ്ടെന്നാണ് കരുതപ്പെടുന്നതെങ്കിലും പ്രായോഗിക തലത്തിൽ ഇത് പൂർണമായും ശരിയല്ല. വൻശക്തികളെന്ന് കരുതപ്പെടുന്ന രാഷ്ട്രങ്ങളോടൊപ്പംതന്നെ, അടുത്തകാലത്ത് സ്വാതന്ത്യ്രം നേടിയിട്ടുള്ള ചെറിയ രാഷ്ട്രങ്ങൾക്കും ഐക്യരാഷ്ട്രസഭയിൽ അംഗമാകുന്നതിന് അർഹതയുണ്ടെങ്കിലും ചില രാജ്യങ്ങൾക്ക് ഐക്യരാഷ്ട്രസഭയുടെ ഘടന അനുസരിച്ചുതന്നെ 'നിഷേധാധികാരം' (Veto) പ്രയോഗിക്കാൻ പ്രത്യേക അവകാശങ്ങൾ നല്കിയിരിക്കുന്നതായി കാണാം. പുതിയ രാഷ്ട്രങ്ങൾ നിലവിൽ വരുന്നതോടുകൂടി അവയ്ക്ക് മറ്റു രാഷ്ട്രങ്ങൾ അംഗീകാരം നല്കേണ്ടതുണ്ട്. അന്താരാഷ്ട്ര നിയമത്തിൽ 'അംഗീകാരം' (Recognition) എന്നത് വളരെ പ്രാധാന്യം അർഹിക്കുന്ന ഒന്നാണ്. ഒരു പുതിയ രാഷ്ട്രീയഘടനയോടുകൂടിയ ഭൂവിഭാഗത്തേയും അതിലെ ജനങ്ങളേയും ഒന്നോ അതിൽ കൂടുതലോ രാഷ്ട്രങ്ങൾ മറ്റെല്ലാ രാഷ്ട്രങ്ങളിൽനിന്നും വ്യത്യസ്തമായി സ്വീകരിക്കുകയും അതിനോട് സ്വതന്ത്രമായ ബന്ധങ്ങൾ പുലർത്തുകയും ചെയ്യുമ്പോഴാണ് പ്രസ്തുത രാഷ്ട്രം അംഗീകരിക്കപ്പെട്ടതായി കണക്കാക്കപ്പെടുന്നത്. ചരിത്രപരമായ വ്യതിയാനങ്ങൾക്കനുസൃതമായി ചില രാജ്യങ്ങൾ ഇല്ലാതാകുകയും ചിലത് പുതുതായി ഉണ്ടാകുകയും നിലവിലുള്ളത് പലതായി വിഭജിക്കപ്പെടുകയും ഒന്നിലധികം എണ്ണം കൂടിച്ചേർന്ന് പുതിയ രാജ്യം നിലവിൽവരികയും ചെയ്തേക്കാം. അംഗീകാരം സിദ്ധിച്ചിട്ടുള്ള രാഷ്ട്രങ്ങൾക്കുമാത്രമേ അന്താരാഷ്ട്രനിയമപരമായ അവകാശങ്ങളും ആനുകൂല്യങ്ങളും പ്രത്യേക പരിരക്ഷകളും സിദ്ധിക്കുകയുള്ളു. അംഗീകാരം സിദ്ധിച്ച ഒരു രാഷ്ട്രത്തിന് മറ്റു രാഷ്ട്രങ്ങളുമായി കരാറുകളിൽ ഏർപ്പെടുന്നതിനും മറ്റു രാഷ്ട്രങ്ങളിൽ നയതന്ത്രപ്രതിനിധികളെ നിയമിക്കുന്നതിനും സാധിക്കും. പ്രസ്തുത അവകാശങ്ങൾ സിദ്ധിക്കുന്നതോടുകൂടിതന്നെ അന്താരാഷ്ട്ര ബാദ്ധ്യതകൾക്കും അവ വിധേയമാകുന്നു.

ആഭ്യന്തര പരമാധികാരം ഓരോ രാഷ്ട്രത്തിനുമുണ്ട്. ഭൂവിഭാഗങ്ങളിൽ രാഷ്ട്രങ്ങൾക്കു പരമാധികാരം ലഭിക്കുന്നത് പലവിധത്തിലാകാം, കൈവശപ്പെടുത്തൽ (Occupation), കൂട്ടിച്ചേർക്കൽ (Annexation), കാലപ്പഴക്കംകൊണ്ട് സിദ്ധിക്കുന്ന അവകാശം (Prescription), രാഷ്ട്രങ്ങൾ തമ്മിലുള്ള കൈമാറ്റം (Cession), ഇങ്ങനെ പലവിധത്തിലും ദേശീയമായ പരമാധികാരം രാഷ്ട്രങ്ങൾക്ക് ലഭിക്കുന്നു. കൂടാതെ, വാഴ്സായി സമാധാനസമ്മേളനംകൊണ്ട് ഭൂവിഭാഗങ്ങളിലുള്ള അധികാരം ഒരു രാഷ്ട്രത്തിനു കിട്ടിയെന്നുവരാം. ആധുനികകാലത്ത് അന്താരാഷ്ട്രവ്യോമയാനത്തിൽ ഉണ്ടായിട്ടുള്ള വമ്പിച്ച പുരോഗതിക്കനുസൃതമായി ദേശീയ പരമാധികാരത്തിൽ ചില വിട്ടുവീഴ്ചകൾക്ക് രാഷ്ട്രങ്ങൾ സമ്മതിച്ചിട്ടുണ്ട്. 1944-ൽ ചിക്കാഗോയിൽ ചേർന്ന 'അന്താരാഷ്ട്ര സിവിൽവ്യോമയാനസമ്മേളനം' പല സുപ്രധാനതത്ത്വങ്ങളും ആവിഷ്കരിച്ചു. വ്യോമയാനം സംബന്ധിച്ച സ്വാതന്ത്യ്രത്തിനും ഉപരി ബഹിരാകാശസഞ്ചാരത്തിന്റേയും മറ്റും ഫലമായി അന്താരാഷ്ട്ര നിയമത്തിന് നൂതനമായ സരണികളിൽകൂടി പ്രവഹിക്കേണ്ടതായിവന്നിട്ടുണ്ട്. ബഹിരാകാശം ഒരു രാജ്യത്തിനും സ്വന്തമാക്കാൻ പാടില്ല എന്നും, ബഹിരാകാശ പര്യവേക്ഷണങ്ങൾ എല്ലാ രാജ്യങ്ങളുടെയും പൊതുനന്മയെ മുൻനിർത്തി ആയിരിക്കണമെന്നും ബഹിരാകാശത്ത് ഒരു രാജ്യം നടത്തുന്ന പ്രവർത്തനങ്ങൾ പരിസ്ഥിതിക്ക് ഹാനികരമാകാൻ പാടില്ല എന്നും സമാധാനപരമായ ആവശ്യങ്ങൾക്കുവേണ്ടി മാത്രമേ ബഹിരാകാശവും അന്യഗോളങ്ങളും ഉപയോഗപ്പെടുത്താൻ പാടുള്ളൂ എന്നും 1967-ലെ ബഹിരാകാശ ഉടമ്പടി അനുശാസിക്കുന്നു. ടെലി-കമ്മ്യൂണിക്കേഷൻ മേഖലയിൽ ഉണ്ടായ വമ്പിച്ച ശാസ്ത്ര സാങ്കേതിക പുരോഗതിയുടെ പ്രയോജനം എല്ലാ രാജ്യങ്ങൾക്കും ലഭ്യമാക്കുന്നതിനുവേണ്ടി 1973-ൽ ഒരു അന്താരാഷ്ട്ര കൺവെൻഷൻ നിലവിൽ വന്നു. ഉപഗ്രഹങ്ങൾ വഴിയുള്ള സംപ്രേഷണം, ഇന്റർനെറ്റ്, റിമോട്ട് സെൻസിങ് തുടങ്ങിയ നൂതന ശാസ്ത്ര സാങ്കേതിക വിദ്യകൾ അന്താരാഷ്ട്ര നിയമത്തിനു മുന്നിൽ പുതിയ വെല്ലുവിളികൾ ഉയർത്തുന്നു. ബഹിരാകാശത്തിന്റെ സമാധാനപരമായ പ്രയോജനപ്പെടുത്തൽ സംബന്ധിച്ച് അന്താരാഷ്ട്രനിയമത്തിനു വിധേയമായി രാഷ്ട്രങ്ങൾ തമ്മിൽ ഉണ്ടായിരിക്കേണ്ട ധാരണയെ 1961-ൽ ഐക്യരാഷ്ട്രസഭയുടെ പൊതുസഭ പാസ്സാക്കിയ പ്രമേയം അനുശാസിക്കുന്നു. ഒരു രാഷ്ട്രത്തിന്റെ ഭൂപരിധി നിർണയിക്കുന്നതു സംബന്ധിച്ച് 1958-ലെ 'ജനീവാ കൺവെൻഷൻ' അന്താരാഷ്ട്രനിയമക്കമ്മിഷന്റെ നിർദ്ദേശങ്ങൾക്കനുസൃതമായി ചില തത്ത്വങ്ങൾ ആവിഷ്കരിച്ചിട്ടുണ്ട്. ഇതനുസരിച്ച് കരയോടു ചേർന്നുള്ള സമുദ്രവിഭാഗത്തിൽ 3 മുതൽ 12 മൈൽ വരെ ദൂരം ബന്ധപ്പെട്ട രാഷ്ട്രത്തിന്റെ അധികാരപരിധിയിൽപ്പെടുന്നതാണ്. അതുപോലതന്നെ കരയോടുതൊട്ടു കിടക്കുന്ന സമുദ്രത്തിന്റെ അടിത്തട്ടുകൾ സംബന്ധിച്ചും വ്യവസ്ഥകൾ ഉണ്ടാക്കിയിട്ടുണ്ട്. 1973 മുതൽ 1982 വരെ ഐക്യരാഷ്ട്ര സഭയുടെ ആഭിമുഖ്യത്തിൽ നടന്ന ചർച്ചകളുടെ പരിണത ഫലമായി ഉരുത്തിരിഞ്ഞ 1982-ലെ സമുദ്ര നിയമങ്ങളെപ്പറ്റിയുള്ള ഐക്യരാഷ്ട്ര കൺവെൻഷൻ ഈ വിഷയത്തെ സംബന്ധിച്ചുള്ള അന്താരാഷ്ട്ര നിയമങ്ങൾ നവീകരിക്കുകയും ക്രോഡീകരിക്കുകയും ചെയ്തു.

അന്താരാഷ്ട്രനിയമത്തിന്റെ പരിധിയിൽ വരുന്ന കാര്യങ്ങൾ ഒരു രാജ്യത്തിലെ സിവിൽ കോടതികൾക്കും ക്രിമിനൽ കോടതികൾക്കും എത്രമാത്രം പരിഗണിക്കാമെന്നതിനെക്കുറിച്ചും പ്രത്യേകം വ്യവസ്ഥ ചെയ്തിട്ടുണ്ട്. ഒരു സുപ്രധാന ഇംഗ്ളീഷ് വിധിയിൽ (Franconia Case) ഇംഗ്ളീഷ് കടൽതീരത്തിനു സമീപംവച്ച് ഒരു വിദേശീയ കപ്പൽ നടത്തിയ കുറ്റകൃത്യം വിചാരണ ചെയ്യുന്നതിന് ഇംഗ്ളീഷ് കോടതിക്കധികാരമില്ലെന്ന് വിധിച്ചത് ഒരു പുതിയനിയമം പാസ്സാക്കുന്നതിന് പാർലമെന്റിന് അവസരം നല്കി (Territorial water Jurisdiction Act, 1878). എന്നാൽ 1958-ലെ 'ജനീവാ കൺവെൻഷൻ' രാഷ്ട്രങ്ങളുടെ തീരസമുദ്ര ഗതാഗതത്തിൽ എത്രയും ചുരുങ്ങിയ ഇടപെടൽ മാത്രമേ അനുവദിക്കുന്നുള്ളൂ. ഏറ്റവും അടുത്തകാലത്ത് ചന്ദ്രമണ്ഡലത്തിലേക്ക് വിവിധ രാഷ്ട്രങ്ങളിൽനിന്നുള്ള യാത്ര പല നിയമപ്രശ്നങ്ങളും ഉന്നയിക്കുന്നതിന് കാരണമായി. 1967 ജനു. 27-നു ഐക്യരാഷ്ട്രസഭയുടെ ആഭിമുഖ്യത്തിൽ ഒപ്പിട്ട ബാഹ്യാകാശ ഗവേഷണ ഉടമ്പടിയിൽ ചന്ദ്രനെയോ മറ്റു ഗ്രഹങ്ങളെയോ ഏതെങ്കിലും രാഷ്ട്രം സ്വന്തമാക്കുന്നത് നിരോധിച്ചിട്ടുണ്ട്.

അന്താരാഷ്ട്രനിയമത്തിന് കൈകാര്യം ചെയ്യേണ്ടിവരുന്ന മറ്റൊരു പ്രശ്നം ഒരു രാജ്യത്തിനുണ്ടായിരുന്ന അവകാശങ്ങൾ മറ്റൊരു രാജ്യത്തിനു പിന്തുടർച്ചയായി ലഭിക്കുന്നതു സംബന്ധിച്ചുള്ളതാണ്. പുതിയ രാജ്യം അന്താരാഷ്ട്രനിയമത്തിന്റെ വെളിച്ചത്തിൽ എത്രമാത്രം അവകാശങ്ങൾക്ക് അർഹവും ബാദ്ധ്യതകൾക്കു വിധേയവും ആകുന്നുവെന്നുള്ളതാണ് മുഖ്യപ്രശ്നം. അന്താരാഷ്ട്രനിയമത്തിലെ മുഖ്യഘടകം എന്ന നിലയിൽ ഒരു രാഷ്ട്രത്തിന് പല ചുമതലകളും നിർവഹിക്കേണ്ടതായുണ്ട്. മുഖ്യമായും ഉടമ്പടികളെയും മറ്റു കരാറുകളേയും വസ്തുവിന്റെ ഉപയോഗത്തേയും അന്താരാഷ്ട്ര കുറ്റങ്ങളേയും സംബന്ധിച്ചവ ആയിരിക്കും പ്രസ്തുത ചുമതലകൾ. സുപ്രസിദ്ധമായ 'ആംഗ്ളോ-ഇറാനിയൻ ഓയിൽ കമ്പനി കേസി'ൽ ഇവ വിശദമായി വിശകലനം ചെയ്തിട്ടുണ്ട്. കോടതികളുടെ അധികാരപരിധി, രാഷ്ട്രങ്ങൾക്ക് വസ്തുവിൻമേലും വ്യക്തികളിൻമേലും നടപടികളിലും സംഭവങ്ങളിലും ഉള്ള അധികാരപരിധി എന്നിവയാണ് അന്താരാഷ്ട്രനിയമത്തിന്റെ മറ്റൊരു സുപ്രധാനവശം. അന്താരാഷ്ട്രനിയമമനുസരിച്ച്, ഒരു രാഷ്ട്രത്തിന്റെ സ്വത്തുക്കളും രാഷ്ട്രത്തലവനും തന്ത്രപ്രതിനിധികളും മറ്റൊരു രാഷ്ട്രത്തിന്റെ സിവിൽ-ക്രിമിനൽ നടപടികൾക്കു വിധേയമല്ല; സ്വമനസാലേ വിധേയമാകുന്നതിന് ഈ തത്ത്വം എതിരല്ല. ഒരു രാഷ്ട്രം മറ്റൊരു രാഷ്ട്രത്തിലേക്ക് നയതന്ത്രപ്രതിനിധികളെ അയയ്ക്കുകയെന്നത് രാഷ്ട്രങ്ങൾ തമ്മിലുള്ള ഇടപാടുകൾക്ക് സുഗമമായ സൌകര്യം നല്കുന്നതിന് സഹായകരമാണ്. 1961-ലെ 'വിയന്നാ കൺവെൻഷൻ' നയതന്ത്രപ്രതിനിധികളുടെ തരംതിരിക്കലും അധികാരാവകാശങ്ങളുടെ ക്രമവത്കരണവും നടത്തുകയുണ്ടായി. അംബാസഡർമാർക്കും മറ്റു നയതന്ത്രപ്രതിനിധികൾക്കും അത് പ്രത്യേക പരിഗണനകളും സുരക്ഷിതത്വവും നല്കിയിരിക്കുന്നു.

അന്താരാഷ്ട്ര നിയമം രാഷ്ട്രങ്ങൾ തമ്മിലുള്ള ബന്ധങ്ങളെ പ്രതിപാദിക്കുന്ന ഒന്നായതിനാൽ വ്യക്തികൾക്ക് അന്താരാഷ്ട്ര നിയമത്തിനു മുന്നിൽ സ്ഥാനമില്ല എന്ന ചിന്താഗതിക്ക് ഏറെക്കാലം പ്രാമുഖ്യം ലഭിച്ചിരുന്നു. എന്നാൽ ചില പ്രത്യേക സാഹചര്യങ്ങളിൽ വ്യക്തികളുടെ അധികാരങ്ങളും അവകാശങ്ങളും അന്താരാഷ്ട്ര നിയമത്തിന് കൈകാര്യം ചെയ്യേണ്ടി വരുമെന്നുള്ള കാര്യം നിസ്തർക്കമാണ്. വ്യക്തികളുടെ ദേശീയത, നയതന്ത്രജ്ഞന്മാരുടെ പ്രത്യേക അവകാശങ്ങൾ, കുറ്റവാളികളുടെ കൈമാറ്റം, അഭയാർഥി പ്രശ്നം എന്നിവയിലൊക്കെ അന്താരാഷ്ട്ര നിയമം വ്യക്തികളുടെ അവകാശമാണ് പ്രധാനമായും പരിഗണിക്കുന്നത്. മനുഷ്യാവകാശങ്ങൾ കൂടുതൽ പ്രസക്തി ആർജിക്കുന്നതോടെ മനുഷ്യാവകാശ സംരക്ഷണത്തിനുവേണ്ടിയുള്ള അന്താരാഷ്ട്ര നിയമത്തിന്റെ ഇടപെടൽ അനിവാര്യമായി തീരുന്നു. 1948-ലെ മനുഷ്യാവകാശ പ്രഖ്യാപനം, 1967-ലെ സിവിൽ-രാഷ്ട്രീയ അവകാശങ്ങളെ സംബന്ധിച്ച അന്താരാഷ്ട്ര കൺവെൻഷൻ, സാമൂഹിക, സാമ്പത്തിക സാംസ്കാരിക അവകാശങ്ങളെ സംബന്ധിച്ച അന്താരാഷ്ട്ര കൺവെൻഷൻ, എന്നീ സുപ്രധാന രേഖകൾ അന്താരാഷ്ട്ര മനുഷ്യാവകാശ നിയമത്തിന്റെ ആധാര ശിലകളായി കണക്കാക്കപ്പെടുന്നു. സ്ത്രീകളുടെയും, കുട്ടികളുടെയും, മറ്റു ദുർബല വിഭാഗങ്ങളുടെയും അവകാശങ്ങളെക്കുറിച്ചുള്ള അന്താരാഷ്ട്ര കൺവെൻഷനുകൾ ലോകരാഷ്ട്രങ്ങളുടെ നിയമ സംഹിതകളെ ഗണ്യമായി സ്വാധീനിക്കുന്നു.

അന്താരാഷ്ട്ര നിയമത്തിന്റെ ഉദ്ദേശ്യ ലക്ഷ്യങ്ങൾ സാക്ഷാത്കരിക്കപ്പെടണമെങ്കിൽ രാഷ്ട്രങ്ങൾ തമ്മിലുള്ള പരസ്പര ബന്ധം മെച്ചപ്പെടുകയും പരസ്പര സഹകരണത്തിനും, സമാധാനപരമായ തർക്ക പരിഹാരത്തിനും വേണ്ട വേദികൾ രൂപപ്പെടുകയും ചെയ്യേണ്ടത് ആവശ്യമാണ്. രാഷ്ട്രങ്ങളുടെ പരമാധികാരവും, തുല്യതയും അംഗീകരിച്ചുകൊണ്ടു തന്നെ ഒരു അന്താരാഷ്ട്ര സംഘടനയുടെ കീഴിൽ അണിനിരക്കാനുള്ള സന്നദ്ധത ആദ്യമായി പ്രകടമായത് 1919-ൽ ലീഗ് ഒഫ് നേഷൻസ് രൂപീകൃതമായപ്പോഴാണ്. ലീഗിന് അതിന്റെ ലക്ഷ്യങ്ങൾ നിറവേറ്റാനായില്ലെങ്കിലും രാജ്യങ്ങളുടെ കൂട്ടായ്മ എന്ന ആശയം അംഗീകരിക്കപ്പെട്ടു. പിൽക്കാലത്ത് ഐക്യരാഷ്ട്ര സഭ നിലവിൽ വരുന്നതിന് ഇത് പ്രചോദനമായി. 1945-ൽ ഐക്യരാഷ്ട്രസഭയുടെ അടിസ്ഥാന പ്രമാണവും അന്താരാഷ്ട്ര നീതിന്യായ കോടതിയുടെ നിയമവും അംഗീകരിക്കപ്പെട്ടത് അന്താരാഷ്ട്ര നിയമത്തിന്റെ വളർച്ചയുടെ പാതയിലെ സുപ്രധാന നാഴികക്കല്ലായി കണക്കാക്കാം. എല്ലാ അംഗരാഷ്ട്രങ്ങളും ഉൾപ്പെടുന്ന ജനറൽ അസംബ്ളി, അഞ്ച് സ്ഥിര അംഗങ്ങളും 10 തിരഞ്ഞെടുക്കപ്പെട്ട അംഗങ്ങളും അടങ്ങുന്ന സെക്യൂരിറ്റി കൌൺസിൽ, സെക്രട്ടറി ജനറലിന്റെ നേതൃത്വത്തിലുള്ള സെക്രട്ടറിയേറ്റ്, സാമ്പത്തിക സാമൂഹിക കൌൺസിൽ, ട്രസ്റ്റിഷിപ് കൌൺസിൽ എന്നിവയാണ് ഐക്യ രാഷ്ട്രസഭയുടെ പ്രധാന ഘടകങ്ങൾ. രാഷ്ട്രങ്ങൾ തമ്മിലുള്ള തർക്കങ്ങൾ പരിഹരിക്കുന്നതിനുള്ള വേദിയായ അന്താരാഷ്ട്ര നീതിന്യായകോടതി (ICJ) യാണ് ഐക്യരാഷ്ട്ര സഭയുടെ മറ്റൊരു പ്രധാന ഘടകം. കൂടാതെ പ്രത്യേക മേഖലകളിൽ പ്രവർത്തിക്കുന്ന അന്താരാഷ്ട്ര തൊഴിൽ സംഘടന (ILO), ലോകാരോഗ്യ സംഘടന (WHO), ഭക്ഷ്യകാർഷിക സംഘടന (FAO), സാമ്പത്തിക സാമൂഹിക സാംസ്കാരിക സംഘടന (UNESCO) തുടങ്ങിയവ ലോകമെമ്പാടുമുള്ള ജനങ്ങളുടെ ഉൽക്കർഷത്തിനും, പുരോഗതിക്കും, രക്ഷയ്ക്കും, സമാധാനത്തിനും വേണ്ടി പരിശ്രമിക്കുന്നു. പ്രസ്തുത സംഘടനകളുടെ ഘടനയും, അധികാര പരിധിയും, അന്യോന്യ സമ്പർക്ക സ്ഥിതി വിശേഷങ്ങളും, വ്യക്തികളോടും രാഷ്ട്രങ്ങളോടും അവയ്ക്കുള്ള ബന്ധങ്ങളും അന്താരാഷ്ട്ര നിയമത്തിന്റെ വ്യാപ്തിയിൽപെടും.

ആഗോളവത്ക്കരണത്തിന്റെയും, സാമ്പത്തിക ഉദാരവത്ക്കരണത്തിന്റെയും ഫലമായി ലോകരാഷ്ട്രങ്ങൾ തമ്മിലുള്ള സാമ്പത്തിക വ്യാപാര ബന്ധങ്ങൾ വളരെയേറെ വർധിച്ചിരിക്കുന്നു. ഇതിന്റെ ഫലമായി അന്താരാഷ്ട്ര നാണയനിധി (IMF), ലോകബാങ്ക് (IBRD) എന്നീ അന്താരാഷ്ട്ര ധനകാര്യ സ്ഥാപനങ്ങളുടെ പ്രവർത്തന മേഖലയും, സ്വാധീനവും വർധിച്ചു. 1947-ൽ രൂപം കൊണ്ട ലോകവ്യാപാര കരാറിന്റെ തുടർച്ചയായി, 1994-ൽ സ്ഥാപിക്കപ്പെട്ട ലോക വ്യാപാര സംഘടന (WTO) ആഗോളതലത്തിൽ നിർണായക സ്വാധീനമുള്ള അന്താരാഷ്ട്ര സംഘടനയാണ്. അന്താരാഷ്ട്ര വാണിജ്യ സേവന രംഗങ്ങളിൽ സുഗമമായ പ്രവർത്തനത്തിനുള്ള തടസ്സങ്ങൾ നീക്കുന്നതിനുവേണ്ടി സ്വീകരിക്കപ്പെട്ട നടപടികൾ എല്ലാ രാഷ്ട്രങ്ങളെയും നിയമ ഭേദഗതികൾക്ക് നിർബന്ധിതരാക്കി. ബൌദ്ധിക സ്വത്തവകാശങ്ങളെ സംബന്ധിക്കുന്ന നിയമങ്ങൾക്ക് ഇപ്പോൾ ആഗോളതലത്തിൽ ഏകീകൃത സ്വഭാവം ഉണ്ടായത് ഇതിനുദാഹരണമാണ്. ഇത്തരം മാറ്റങ്ങൾ അന്താരാഷ്ട്ര നിയമവും, രാഷ്ട്രനിയമവും തമ്മിലുള്ള വേർതിരിവ് ക്രമേണ കുറഞ്ഞു വരുന്നതിന്റെ സൂചനകളായി ചൂണ്ടിക്കാണിക്കപ്പെടുന്നുണ്ട്.

അന്താരാഷ്ട്ര തലത്തിൽ കുറ്റവാളികളെ വിചാരണ ചെയ്യുന്നതിനുള്ള ഒരു സംവിധാനം ആവശ്യമാണെന്നുള്ള വാദം ദീർഘകാലമായി ഉന്നയിക്കപ്പെടുന്നുണ്ട്. യുദ്ധ കുറ്റവാളികളെ വിചാരണ ചെയ്യുന്നതിനുവേണ്ടി സ്ഥാപിക്കപ്പെട്ട ന്യൂറംബർഗ് ട്രൈബ്യൂണൽ, യൂഗോസ്ളേവിയയിലും റുവാൻഡയിലും നടന്ന ഗുരുതരമായ മനുഷ്യാവകാശ ലംഘനങ്ങളെ കുറിച്ചന്വേഷിക്കാൻ 1993-94-ൽ രൂപീകൃതമായ ട്രൈബ്യൂണലുകൾ എന്നീ താത്ക്കാലിക സംവിധാനങ്ങൾക്ക് തികച്ചും തൃപ്തികരമായി പ്രവർത്തിക്കാൻ കഴിഞ്ഞിട്ടില്ല. അന്താരാഷ്ട്ര തലത്തിൽ ക്രിമിനൽ നീതിനിർവഹണത്തിനുള്ള ഒരു സ്ഥിരം സംവിധാനം ആവശ്യമാണെന്നുള്ള ഐക്യ രാഷ്ട്രസഭയുടെ തീരുമാനത്തിന്റെ അടിസ്ഥാനത്തിൽ അന്താരാഷ്ട്ര നിയമ കമ്മിഷൻ ഈ വിഷയം പരിഗണിക്കുകയും 1994-ൽ ഇതിനാവശ്യമായ നിയമത്തിന്റെ കരടു രൂപം തയ്യാറാക്കുകയും ചെയ്തു. 1998-ലെ അന്താരാഷ്ട്ര ക്രിമിനൽ കോടതി നിയമം (Rome Statue) 2002 ജൂല. 1-ന് പ്രാബല്യത്തിൽ വന്നു. ഗുരുതരമായ അന്താരാഷ്ട്ര കുറ്റങ്ങളാണ് അന്താരാഷ്ട്ര ക്രിമിനൽ കോടതിയുടെ അധികാര പരിധിയിൽ വരുന്നത്. എന്നാൽ വിമാന റാഞ്ചൽ, ഭീകര പ്രവർത്തനങ്ങൾ തുടങ്ങിയവയെ അന്താരാഷ്ട്ര കുറ്റകൃത്യങ്ങളുടെ നിർവചനത്തിൽ പെടുത്തിയിട്ടില്ല. യു.എസ്. ഉൾപ്പെടെ പല പ്രധാന രാഷ്ട്രങ്ങളും അന്താരാഷ്ട്ര ക്രിമിനൽ കോടതിയെ അംഗീകരിക്കാൻ തയ്യാറാകാത്തത്, ഈ സ്ഥാപനത്തിന്റെ വിജയകരമായ പ്രവർത്തനത്തെക്കുറിച്ച് ആശങ്കകൾ ഉയർത്തുന്നു.

അന്താരാഷ്ട്രതർക്കങ്ങൾ പരിഹരിക്കുന്നത് മധ്യസ്ഥതീരുമാനം മുഖേനയോ നീതിന്യായക്കോടതികൾ മുഖേനയോ ആണ്. ഹേഗിൽ പ്രവർത്തിക്കുന്ന അന്താരാഷ്ട്ര നീതിന്യായക്കോടതി പല സുപ്രധാന വിധികളും ഇതിനകം തന്നെ നല്കിയിട്ടുണ്ട്. സാധാരണയായി ഉടമ്പടികളുടെ വ്യാഖ്യാനവും അന്താരാഷ്ട്രനിയമപ്രശ്നങ്ങൾക്ക് ഉത്തരം നല്കലും അന്താരാഷ്ട്രബാദ്ധ്യതകൾ ലംഘിച്ചിട്ടുണ്ടോയെന്ന പരിശോധനയും അപ്രകാരമുണ്ടെങ്കിൽ അതിനുള്ള പരിഹാരനിർദ്ദേശവുമാണ് അന്താരാഷ്ട്ര നീതിന്യായക്കോടതിയുടെ നടപടികൾ. മേല്പറഞ്ഞ തീരുമാനങ്ങളല്ലാതെ രാഷ്ട്രങ്ങൾ തമ്മിലുള്ള തർക്കവിഷയങ്ങൾക്ക് മറ്റു രാഷ്ട്രങ്ങളുടെ സഹകരണത്തോടുകൂടി ഒത്തുതീർപ്പിലെത്താം. ഐക്യരാഷ്ട്രസഭ നിലവിൽ വന്നതിനുശേഷം അന്താരാഷ്ട്രപ്രശ്നങ്ങൾ കൈകാര്യംചെയ്തു തീരുമാനിക്കുന്നതിനുള്ള അധികാരം പ്രസ്തുത സഭയ്ക്കു കൈവന്നിട്ടുണ്ട്. ഇക്കാര്യത്തിൽ സുപ്രധാന പങ്കുവഹിക്കുന്നത് രക്ഷാസമിതി (Security Council) ആണ്.

ആധുനികകാലത്ത് അന്താരാഷ്ട്രനിയമത്തിൽ വന്നിട്ടുള്ള ഒരു മുഖ്യഘടകമാണ്, അന്താരാഷ്ട്ര സാമ്പത്തികോന്നമനത്തിൽ രാഷ്ട്രങ്ങൾ യോജിച്ചു പ്രവർത്തിക്കേണ്ടതിന്റെ ആവശ്യം. അന്താരാഷ്ട്രപ്രാധാന്യമുള്ള പല സംഘടനകളും തദനുസരണം രൂപവത്കൃതമായിട്ടുണ്ട്. ഉദാ. അന്താരാഷ്ട്രനാണയനിധി (International Monetary Fund), യൂറോപ്യൻ എക്കണോമിക് കമ്യൂണിറ്റി, ലോക വ്യാപാര സംഘടന, (WTO) ഭക്ഷ്യകാർഷികസംഘടന (Food and Agricultural Organization) തുടങ്ങിയവ.

യുദ്ധപരിതഃസ്ഥിതികൾ നിയന്ത്രിക്കുന്നതിനുവേണ്ട ചട്ടങ്ങൾ കൂടി അടങ്ങിയതാണ് അന്താരാഷ്ട്രനിയമസംഹിത. ശരിയായി നിർവചിക്കപ്പെട്ടിട്ടില്ലെങ്കിലും, ഒരു യുദ്ധപ്രഖ്യാപനം, ആരെയെല്ലാം ശത്രുക്കളായി കണക്കാക്കുമെന്ന് പ്രഖ്യാപിക്കുന്നതും ശത്രുരാജ്യങ്ങളുടെ സ്വത്തുക്കൾ കണ്ടുകെട്ടുന്നതും, ശത്രുരാജ്യങ്ങളിലെ ജനങ്ങളുടെമേൽ നിയന്ത്രണോപാധികൾ ഏർപ്പെടുത്തുന്നതുമാണ്. യുദ്ധപ്രഖ്യാപനംകൊണ്ട് നിലവിലുള്ള ഉടമ്പടികൾ ദുർബലപ്പെടുന്നു. 1856-ലെ പാരിസ് പ്രഖ്യാപനം തുടങ്ങി 1928-ലെ പാരിസ് ഉടമ്പടി വരെ പല നിയന്ത്രണങ്ങളും നിബന്ധനകളും യുദ്ധവും യുദ്ധപ്രഖ്യാപനവും ആക്രമണ മനോഭാവവും സംബന്ധിച്ചുണ്ടായിട്ടുണ്ട്. യുദ്ധകാലഘട്ടത്തിൽ നിഷ്പക്ഷരാജ്യങ്ങൾക്കും ചില അധികാരങ്ങളും പ്രത്യേക ചുമതലകളും സിദ്ധിക്കുന്നു. യുദ്ധത്തടവുകാരേയും അവരോടുള്ള പെരുമാറ്റത്തേയും സംബന്ധിച്ച് നിബന്ധനകൾ ഏർപ്പെടുത്തിയിട്ടുണ്ട്.

1949-ലെ ജനീവാ (Red Cross) കൺവെൻഷൻ ഈ സന്ദർഭത്തിൽ സ്മരണീയമാണ്. ന്യൂറംബർഗിലേയും ടോക്കിയോയിലേയും യുദ്ധക്കുറ്റവാളികളുടെ വിചാരണകൾ പല സിദ്ധാന്തങ്ങളും അന്താരാഷ്ട്രനിയമത്തിന് നല്കിയിട്ടുണ്ട്. അടുത്തകാലത്ത് ശാശ്വതപ്രതിഷ്ഠനേടിയ ഒന്നാണ് സാമ്പത്തികാടിസ്ഥാനത്തിലുള്ള മത്സരമാർഗങ്ങൾ. വാണിജ്യമാർഗങ്ങൾക്ക് നിരോധനം ഏർപ്പെടുത്തുക, നിരോധനം ലംഘിക്കുന്ന കപ്പലുകളെ തടഞ്ഞുവയ്ക്കുക, വ്യാപാരച്ചരക്കുകളെ നിയമവിരുദ്ധമായി പ്രഖ്യാപിക്കുക തുടങ്ങിയവ ഇതിൽപെടുന്നു. നിഷ്പക്ഷരാജ്യങ്ങളുടേതായി തടഞ്ഞുവയ്ക്കുന്ന സാധനങ്ങൾ യുദ്ധത്തിനുശേഷം പ്രത്യേക കോടതികൾ മുഖേന വിചാരണ ചെയ്തു കണ്ടുകെട്ടുകയോ വിട്ടുകൊടുക്കുകയോ ചെയ്യുന്നു.

ആധുനിക കാലഘട്ടത്തിൽ ഉണ്ടായിട്ടുള്ള പുരോഗതിക്കനുസൃതമായി അന്താരാഷ്ട്രനിയമവും വികാസം പ്രാപിച്ചുകൊണ്ടിരിക്കുകയാണ്. അന്താരാഷ്ട്രസംഘടനകളുടേയും സ്ഥാപനങ്ങളുടേയും വർധനവിനനുസരണമായി അന്താരാഷ്ട്രതലത്തിൽ ഭരണാധികാരികളുടെ എണ്ണവും വർധിച്ചുകൊണ്ടിരിക്കുകയാണ്. ഇതുസംബന്ധമായ ഭരണകാര്യനിയമവും വികാസം പ്രാപിക്കുവാനുള്ള സാധ്യതയുണ്ട്. 


</doc>
<doc id="152264" url="https://ml.wikipedia.org/wiki?curid=152264" title="പശ്ചാത്തല വികിരണം">
പശ്ചാത്തല വികിരണം

പ്രപഞ്ചവിജ്ഞാനീയത്തിൽ, റേഡിയോ തരംഗദൈർഘ്യങ്ങളിൽ പ്രപഞ്ചത്തിലാകമാനം നിറഞ്ഞു നിൽക്കുന്ന വികിരണങ്ങൾ. ഇതു് മൈക്രോവേവ് തരംദൈർഘ്യങ്ങളിലാണു് ഏറ്റവും ശക്തം. 1940ൽ തുടങ്ങിയ പഠനങ്ങളുടെ ഫലമായി 1964ൽ ആർണോ പെൻസിയാസും (Arno Penzias) റോബർട്ട് വിൽസണും (Robert Wilson) ചേർന്നാണു് ഈ വികിരണങ്ങൾ കണ്ടു പിടിച്ചതു്. ഇതിനു് രണ്ടു പേർക്കും 1978ൽ ഭൗതികശാസ്ത്രത്തിനുള്ള നോബൽ സമ്മാനം ലഭിച്ചു.

പശ്ചാത്തലവികിരണത്തിന്റെ സാന്നിദ്ധ്യം 1946 ൽ ജോർജ് ഗാമോവ് (George Gamow), റാൽഫ് ആൽഫർ (Ralph Alpher), റോബർട്ട് ഹെർമ്മൻ (Robert Herman) എന്നിവർ ചേർന്നു് പ്രവചിച്ചിരുന്നു. എന്നാൽ അന്നു് ഇതു് ശ്രദ്ധിക്കപ്പെട്ടില്ല. 1960കളുടെ തുടക്കത്തിൽ റോബർട്ട് ഡിക്കെ (Robert Dicke) സ്വതന്ത്രമായി കണ്ടുപിടിക്കുകയും യാക്കോവ് സെൽഡോവിച്ച് (Yakov Zel'dovich) ഗാമോവിന്റെയും മറ്റും പ്രവചനം കണ്ടെത്തുകയും ചെയ്തപ്പോഴാണു് അതു് ശാസ്ത്രജ്ഞരുടെ ശ്രദ്ധയിൽ വന്നതു്.

പശ്ചാത്തലവികിരണത്തിന്റെ കണ്ടുപിടിത്തത്തെ തുടർന്നു് അതു് അളക്കാൻ അനേകം ശ്രമങ്ങളുണ്ടായിട്ടുണ്ടു്. അവയിൽ ഏറ്റവും പ്രശസ്തമായതു് ഒരുപക്ഷേ, പ്രാപഞ്ചിക പശ്ചാത്തല പര്യവേഷകൻ (Cosmic Background Explorer, COBE) എന്ന പേരിലറിയപ്പെടുന്ന നാസയുടെ ഉപഗ്രഹമായിരിക്കാം. 1989ൽ വിക്ഷേപിച്ച രണ്ടു ടണ്ണിലേറെ ഭാരമുള്ള ഈ ഉപഗ്രഹം നാലു വർഷത്തോളം നിരീക്ഷണങ്ങൾ ‌നടത്തി. പരഭാഗവികിരണത്തിന്റേതു് ഒരു തമോവസ്തുവിന്റെ വികിരണത്തോടു് വളരെ അടുത്ത സാമ്യമുള്ള സ്പെൿട്രമാണു് എന്നും അതിൽ ദിശയനുസരിച്ചു് വളരെ ചെറിയ വ്യത്യാസങ്ങളേ കാണാനുള്ളൂ എന്നും കണ്ടെത്തിയതിലൂടെ ഈ ഉപഗ്രഹം മഹാവിസ്ഫോടന സിദ്ധാന്തത്തെ പിന്താങ്ങുകയുണ്ടായി. 

മഹാവിസ്ഫോടന സിദ്ധാന്തം അനുസരിച്ചു് നക്ഷത്രങ്ങൾ ഉണ്ടാകുന്നതിനു് മുമ്പുള്ള കാലത്തു് പ്രപഞ്ചത്തിന്റെ താപനില വളരെ ഉയർന്നതായിരുന്നു. വിസ്ഫോടനത്തിൽ ഉണ്ടായ ഊർജ്ജത്തിന്റെ ഒരു ഭാഗം പ്രകാശമായി പ്രപഞ്ചത്തിൽ നിറഞ്ഞു നിൽക്കുകയായിരുന്നു. ക്രമേണ പ്രപഞ്ചം വികസിക്കുകയും തണുക്കുകയും ചെയ്തപ്പോൾ ഈ പ്രകാശത്തിന്റെ താപനിലയും കുറഞ്ഞു. അങ്ങനെ ഗാമ രശ്മികളുണ്ടായിരുന്ന സ്ഥാനത്തു് ക്രമേണ ദൃശ്യമായ പ്രകാശവും ഇൻഫ്രാറെഡ് രശ്മികളും ഒടുവിൽ മൈക്രോവേവ് തരംഗവും ആയിത്തീർന്നു. അതുകൊണ്ടു് പരഭാഗവികിരണം `അവശിഷ്ടവികിരണം' എന്ന പേരിലും അറിയപ്പെടുന്നു.

താപനില 2.725 കെൽവിൻ ആയിരിക്കുന്ന ഒരു തമോവസ്തുവിന്റെ സ്പെൿട്രമാണു് ഇന്നു കാണുന്ന പശ്ചാത്തലവികിരണത്തിനുള്ളതു്. ഇതിന്റെ കൃത്യമായ നിർണ്ണയം പ്രപഞ്ചത്തെക്കുറിച്ചു് മനസ്സിലാക്കുന്നതിനു് വളരെ ആവശ്യമാണു്. കാരണം പ്രപഞ്ചത്തിന്റെ ഉത്ഭവവും പരിണാമവും വിശദീകരിക്കാൻ ശ്രമിക്കുന്ന ഏതു് മോഡലും ഈ വികിരണത്തിന്റെ സാന്നിദ്ധ്യവും കൃത്യമായ സ്വഭാവവും വിശദീകരിച്ചേ തീരൂ. സ്ഥിരസ്ഥിതി സിദ്ധാന്തത്തിനു് ഇതു് തൃപ്തികരമായി വിശദീകരിക്കാനാവാത്തതാണു് അതു് പൊതുവിൽ സ്വീകരിക്കപ്പെടാതിരുന്നതിനു് ഒരു കാരണം. അതുപോലെ ഇതു് തൃപ്തികരമായി വിശദീകരിച്ചതാണു് മഹാവിസ്ഫോടന സിദ്ധാന്തം അംഗീകൃതമായതിനു് ഒരു കാരണം.


</doc>
<doc id="152265" url="https://ml.wikipedia.org/wiki?curid=152265" title="തമോവസ്തു">
തമോവസ്തു

ഭൗതികശാസ്ത്രത്തിൽ, യാതൊരു വിദ്യുത്കാന്ത വികിരണങ്ങളും പ്രതിഫലിപ്പിക്കാത്ത ഒരു സാങ്കല്പിക വസ്തു. എല്ലാ തരംഗങ്ങളും അതു് ആഗിരണം ചെയ്യും. അതുകൊണ്ടുതന്നെ ഇത്തരമൊരു വസ്തു കറുത്തു് അദൃശ്യമായിരിക്കും. അക്കാരണത്താലാണു് അത്തരമൊരു വസ്തുവിനു് ഈ പേരു് വന്നതു്. 1860ൽ ഗുസ്താവ് കിർഷോഫ് (Gustav Kirchhoff) ആണു് ഈ പേരു് കണ്ടെത്തിയതു്.

ഭൌതികശാസ്ത്രത്തിന്റെ ചരിത്രം നോക്കിയാൽ ഇരുപതാം നൂറ്റാണ്ടിന്റെ ആരംഭത്തിൽ നമ്മുടെ ഈ ലോകത്തെ ഏതാണ്ട് പൂർണ്ണമായും നമ്മൾ മനസ്സിലാക്കിക്കഴിഞ്ഞു എന്നൊരു ധാരണ പല ശാസ്ത്രജ്ഞർക്കിടയിലും പരന്നിരുന്നു. ഐസക് ന്യൂട്ടൻ, ജെയിംസ് മാക്സ്വെൽ തുടങ്ങിയവരുടെ സിദ്ധാന്തങ്ങൾ അതുവരെയുള്ള എല്ലാ ഭൌതിക പ്രതിഭാസങ്ങളെയും ഭംഗിയായി വിശദീകരിച്ചിരുന്നു. ആ നിയമങ്ങൾക്കുണ്ടായിരുന്ന അജയ്യതയും അത്ഭുതകരമായ വിജയവും ആയിരുന്നു അതിന് പ്രധാനകാരണം. എന്നാൽ ഈ നിയമങ്ങൾക്ക് വഴങ്ങാത്ത ചില പ്രതിഭാസങ്ങളും ഉണ്ടായിരുന്നു. അവയിൽ ഏറ്റവും പ്രധാനി black body radiation ആയിരുന്നു. ബ്ലാക് ബോഡി എന്നാൽ കറുത്ത വസ്തു എന്നല്ല കേട്ടോ അർത്ഥം. ആ പേരിന്റെ സാങ്കേതികത പരമാവധി ഒഴിവാക്കി അതുകൊണ്ട് എന്താണ് ഉദ്ദേശിക്കുന്നത് എന്ൻ വളഞ്ഞ വഴിയിൽ പറയാം.
ചൂടാകുന്ന വസ്തുവിൽ നിന്നും വികിരണം (radiation) പുറത്തുവരും എന്നറിയാമല്ലോ. ചൂടാക്കിയ ഒരു ഇസ്തിരിപ്പെട്ടിയുടെ അടുത്ത് കൈ കൊണ്ടുചെന്നാൽ അതിൽ തൊട്ടുനോക്കാതെ തന്നെ അതിന്റെ ചൂട് നമുക്കനുഭവപ്പെടുന്നത് അതിൽ നിന്നുള്ള റേഡിയേഷൻ നമ്മുടെ കൈയിൽ വന്ൻ തട്ടുന്നതുകൊണ്ടുകൂടിയാണ് (ചൂട് വായുവിലൂടെ convection വഴിയാണ് പ്രധാനമായും എത്തുന്നത്. റേഡിയേഷൻ താരതമ്യേന കുറഞ്ഞ അളവിലേ വരുന്നുള്ളൂ എങ്കിലും ആലോചിക്കാനുള്ള എളുപ്പത്തിന് ഈ ഉദാഹരണം ഉപയോഗിക്കാം). ഈ റേഡിയേഷൻ എങ്ങനെ ഉണ്ടാകുന്നു എന്നതിന് പണ്ടത്തെ ഭൌതികശാസ്ത്രം നല്കിയ വിശദീകരണം വസ്തുക്കളിലെ ആറ്റങ്ങളുടെയും തന്മാത്രകളുടെയും കമ്പനവുമായി ബന്ധപ്പെടുത്തിയായിരുന്നു. നമ്മൾ ഒരു വസ്തുവിനെ ചൂടാക്കുമ്പോൾ അതിലേക്ക് തുടർച്ചയായി ഊർജ്ജം പകർന്നുകൊടുക്കുകയാണ് എന്നറിയാമല്ലോ. അപ്പോൾ ഈ ഊർജ്ജം ഏതെങ്കിലും രീതിയിൽ ചെലവാക്കേണ്ട ആവശ്യമുണ്ട് അതിന്. ഈ ഊർജ്ജം ആഗിരണം ചെയ്ത് ആ വസ്തുവിലെ ആറ്റങ്ങളും തന്മാത്രകളും കമ്പനം (vibration) ചെയ്യാൻ തുടങ്ങും. ഈ വൈബ്രേഷൻ എന്നത് അതിലെ ചാർജുകൾ ത്വരണത്തിന് വിധേയമാകുന്നതിന് (accelerate ചെയ്യപ്പെടുന്നതിന്) തുല്യമാണല്ലോ. ജെയിംസ് ക്ലാർക് മാക്സ്വെൽ രൂപം നല്കിയ Maxwell's equations അനുസരിച്ച് ത്വരണ വിധേയമാകുന്ന ചാർജുകൾ വികിരണോർജ്ജം പുറത്തുവിടാൻ തുടങ്ങും. വികിരണമാണ് ചൂടാക്കപ്പെടുന്ന വസ്തുക്കളിൽ നിന്ന് 'ചൂട്' ആയും 'പ്രകാശം' ആയും പുറത്തുവരുന്നത് 
ഇതേ കാര്യം തിരിച്ചും സംഭവിക്കാം. ഒരു വസ്തുവിൽ റേഡിയേഷൻ വീഴുമ്പോ ആ വസ്തുവിലെ കണങ്ങൾ കമ്പനത്തിന് വിധേയമാകാം. റേഡിയേഷൻ എന്നത് അടിസ്ഥാനപരമായി ക്രമമായി മാറിക്കൊണ്ടിരിക്കുന്ന ഇലക്ട്രിക് ഫീൽഡ് ആയതുകൊണ്ടാണ് ഈ ഫീൽഡിനാൽ ബാധിക്കപ്പെടുന്ന കണങ്ങൾ വൈബ്രെറ്റ് ചെയ്യുന്നത്. അങ്ങനെ വസ്തുവിലെ കണങ്ങളുടെ ശരാശരി ഗതികോർജ്ജം (kinetic energy) കൂടുന്നു. അങ്ങനെ ആ വസ്തു ചൂടാവുന്നു. റേഡിയേഷൻ വീഴുമ്പോ ചൂടാവുന്ന പ്രക്രിയയും ചൂടാവുന്ന വസ്തു റേഡിയേഷൻ പുറപ്പെടുവിക്കുന്ന പ്രക്രിയയും അടിസ്ഥാനപരമായി വിപരീതദിശകളിൽ നടക്കുന്ന ഒരേ പ്രക്രിയ ആണെന്ന് മനസ്സിലായല്ലോ. ഓരോ വസ്തുവിലും ഈ പ്രക്രിയ വ്യത്യസ്ത അളവിലാണ് നടക്കുന്നത്. ഗ്ലാസ്സ് പോലുള്ള വസ്തുക്കളിൽ ഈ റേഡിയേഷൻ-ചൂട് പിടിക്കൽ-റേഡിയേഷൻ ചക്രം അത്ര ഗണ്യമല്ല. അതുകൊണ്ടാണ് പ്രകാശം ഉൾപ്പെടെയുള്ള റേഡിയേഷനുകൾ അതിലൂടെ കടന്ൻ പോകുന്നത്. (ഇതേ കാരണം കൊണ്ടാണ് ഗ്ലാസ് നമ്മുടെ ജനാലകളിൽ ഉപയോഗിക്കാൻ കഴിയുന്നത്. അല്ലായിരുന്നെങ്കിൽ ജനൽ ചൂടായി റേഡിയേഷൻ പുറത്തുവിട്ട് മുറിയും ചൂട് പിടിപ്പിച്ചേനെ). ലോഹങ്ങൾ പോലുള്ള വസ്തുക്കൾ റേഡിയേഷൻ കടത്തിവിടുന്നതിന് പകരം പ്രതിഫലിപ്പിക്കുകയാണ് (reflect) ചെയ്യുന്നത്. അവയും വളരെ കുറച്ചു മാത്രമേ ആഗിരണം ചെയ്യാറുള്ളൂ. പക്ഷേ കരി പോലുള്ള വസ്തുക്കൾ അവയിൽ വീഴുന്ന ഏതാണ്ട് മുഴുവൻ റേഡിയേഷനും ആഗിരണം ചെയ്യാൻ കഴിവുള്ളവയാണ്. അതുകൊണ്ട് കരി ഒരു ബ്ലാക് ബോഡി ആണെന്ൻ പറയാം. അതായത്, തന്നിലേക്ക് വീഴുന്ന എല്ലാ വികിരണങ്ങളെയും ആഗിരണം ചെയ്യുന്ന വസ്തുക്കളെയാണ് ബ്ലാക് ബോഡി എന്ൻ വിളിക്കുന്നത് (Footnote-2). ആഗിരണവും വികിരണവും അടിസ്ഥാനപരമായി ഒരേ പ്രക്രിയ ആയതിനാൽ നല്ല ആഗിരണശേഷി ഉള്ള വസ്തുവിന് അത്ര തന്നെ നല്ല വികിരണശേഷിയും ഉണ്ടാവും. സാധാരണഗതിയിൽ എല്ലാ വസ്തുക്കളും ഏറിയോ കുറഞ്ഞോ ഒരു ബ്ലാക് ബോഡിയുടെ സ്വഭാവം കാണിക്കുന്നുണ്ട്. ചൂടുള്ള ഒരു വസ്തുവിൽ നിന്നും വരുന്ന വികിരണങ്ങളെയാണ് ബ്ലാക് ബോഡി റേഡിയേഷൻ എന്ൻ വിളിക്കുന്നത്.
ഈ പ്രതിഭാസത്തെക്കുറിച്ച് ഏറ്റവും ആദ്യം ശാസ്ത്രലോകം മനസ്സിലാക്കിയത് ബ്ലാക് ബോഡി റേഡിയേഷന്റെ ഊർജ്ജം അത് പുറപ്പെടുവിക്കുന്ന വസ്തുവിന്റെ താപനിലയ്ക്ക് ആനുപാതികമായിരിക്കും എന്നാണ്. നമുക്ക് ഊഹിക്കാവുന്ന പോലെ, കൂടുതൽ ചൂടുള്ള വസ്തുക്കൾ കൂടുതൽ ഊർജ്ജം പുറപ്പെടുവിക്കും എന്നർത്ഥം. ഇതിനെ സമവാക്യം ഉപയോഗിച്ച് സൂചിപ്പിച്ചാൽ.
E α T^4
അതായത് താപനില രണ്ടുമടങ്ങായാൽ പുറത്തുവരുന്ന ഊർജ്ജം 16 (2^4) മടങ്ങ് ആകും. ഇത് ബ്ലാക് ബോഡിയിൽ നിന്ൻ വരുന്ന മൊത്തം ഊർജ്ജത്തിന്റെ കാര്യമാണ് പറഞ്ഞത്. ഇനി ഈ വികിരണങ്ങളിൽ ഏതൊക്കെ wavelength ഉള്ള വികിരണങ്ങൾ ഉണ്ടെന്നും അവ ഓരോന്നും ഏതൊക്കെ അളവിൽ ഉണ്ടെന്നും പരിശോധിച്ചു നോക്കാം. ഒരു ഗ്രാഫിൽ നമ്മൾ x-axis ൽ wavelength എടുക്കുന്നു. എന്നിട്ട് ഒരു പ്രത്യേക താപനിലയിലുള്ള ഒരു ബ്ലാക് ബോഡിയിൽ നിന്ൻ വരുന്ന വികിരണങ്ങളിൽ ഓരോ wavelength-ഉം പ്രത്യേകം പരിശോധിച്ചു അവ ഓരോന്നും എത്രയെത്ര അളവിൽ ഉണ്ടെന്ന് y-axis ൽ അടയാളപ്പെടുത്തുന്നു എന്നിരിക്കട്ടെ. താഴെ കാണുന്ന രൂപത്തിലുള്ള ഒരു curve ആണ് നമുക്ക് കിട്ടുക.
അതായത് എല്ലാ ഫ്രീക്വെൻസി ഉള്ള റേഡിയേഷനുകളും ഒരേ അളവിലല്ല പുറത്തുവരുന്നത്. ചിത്രത്തിൽ 2000 nm-ൽ താഴെ ഒരു പ്രത്യേക wavelength ഉള്ള റേഡിയേഷൻ ആണ് ഏറ്റവും കൂടുതൽ പുറത്തുവരുന്നത്. ഇതാണ് ഈ റേഡിയേഷൻ കർവിന്റെ ഉച്ചം. മറ്റ് റേഡിയേഷനുകൾ ഈ peak wavelength-നേക്കാൾ എത്രത്തോളം wavelength കൂടിയതോ കുറഞ്ഞതോ ആണോ അത്രത്തോളം കുറഞ്ഞ അളവിലാണ് പുറത്തുവരുന്നത്.
ഇനി ഇതേ വസ്തുവിനെ പല പല താപനിലയിൽ നിർത്തി ഇതേ ഗ്രാഫ് നമ്മൾ വരക്കുന്നു എങ്കിൽ താഴെ കാണുന്നപോലെ ആയിരിയ്ക്കും കിട്ടുക.
എല്ലാ താപനിലയിലും ഗ്രാഫിന്റെ രൂപം ഒരുപോലെ ആണെങ്കിലും താപനില കൂടും തോറും peak wavelength കുറഞ്ഞുവരുന്നതായി കാണാം. അതായത് ചൂട് കൂടുംതോറും വസ്തു കുറഞ്ഞ തരംഗദൈർഘ്യമുള്ള (അല്ലെങ്കിൽ കൂടിയ ഫ്രീക്വൻസി ഉള്ള) വികിരണം പുറപ്പെടുവിക്കാൻ കൂടുതലായി ശ്രമിക്കും. ഇത് നമുക്ക് നേരിട്ടു മനസ്സിലാക്കാൻ കഴിയുന്ന ഒരു കാര്യമാണ്. ഒരു ഇരുമ്പ് കഷണം എടുത്ത് ചൂടാക്കിയാൽ ചൂട് കൂടുംതോറും അതിന്റെ നിറം മാറി വരുന്നത് കാണാം. ഇരുമ്പ് കഷണം ചൂടാകുമ്പോൾ ആദ്യം ചുവക്കുകയും പിന്നീട് ഓറഞ്ച്, മഞ്ഞ നിറങ്ങളിലേക്ക് മാറുന്നതും ഈ peak wavelength-ൽ വരുന്ന കുറവാണ് കാണിക്കുന്നത് 

നമ്മൾ കണ്ട ഗ്രാഫിന്റെ ഒരു ബെൽ കമിഴ്ത്തി വെച്ചപോലത്തെ ഈ രൂപമാണ് (ഇടത്ത് നിന്ൻ വലത്തേയ്ക്ക് പോകും തോറും കൂടി വന്ൻ, ഒരു peak-ൽ എത്തി പിന്നെ അവിടന്ൻ വീണ്ടും കുറയുന്ന രൂപത്തെ പൊതുവേ bell shaped curve എന്ൻ വിളിക്കാറുണ്ട്) ശാസ്ത്രലോകത്തെ വട്ടം ചുറ്റിച്ചത്. എത്രയൊക്കെ ശ്രമിച്ചിട്ടും അന്നുവരെ അറിയപ്പെട്ട സിദ്ധാന്തങ്ങൾ ഒന്നും ഉപയോഗിച്ച് ഇത് പൂർണമായി വിശദീകരിക്കാൻ കഴിഞ്ഞില്ല. പല പ്രഗല്ഭരായ ആളുകളും സിദ്ധാന്തങ്ങൾ അവതരിപ്പിച്ചു എങ്കിലും പരീക്ഷണഫലങ്ങളുമായി പൂർണമായി ഒത്തുപോകുന്ന ഒരു ഗ്രാഫ് പ്രവചിക്കാൻ ആർക്കും കഴിഞ്ഞില്ല.
അങ്ങനെയാണ് 1900-ൽ മാക്സ് പ്ലാങ്ക് ഒരു സിദ്ധാന്തവുമായി വരുന്നത്. ഒരു വസ്തുവിലെ ആറ്റങ്ങൾക്കും തൻമാത്രകൾക്കും അങ്ങനെ തോന്നിയപ്പോലെ vibrate ചെയ്യാൻ കഴിയില്ല എന്നും, ചില നിശ്ചിത ഫ്രീക്വൻസികളിൽ മാത്രമേ അവ vibrate ചെയ്യൂ എന്നും അദ്ദേഹം പറഞ്ഞു. ഇതുപോലെ വികിരണം തുടർച്ചയായി പ്രവഹിക്കുകയല്ല മറിച്ച് അവ ഒന്നിടവിട്ട പാക്കറ്റുകൾ ആയിട്ടാണ് പുറപ്പെടുവിക്കപ്പെടുകയോ ആഗിരണം ചെയ്യപ്പെടുകയോ ചെയ്യുന്നത് എന്നും. ഇസ്തിരിപ്പെട്ടി ചൂടാക്കാൻ വെച്ചിട്ട് അതിനടുത്തേക്ക് കൈ കൊണ്ടുചെന്നാൽ ചൂട് കൈയിൽ തട്ടുന്ന കാര്യം നേരത്തേ പറഞ്ഞല്ലോ. പ്ലാങ്കിന്റെ സിദ്ധാന്തം അനുസരിച്ച് ഈ ചൂട് നേരിട്ട് തുടർച്ചയായി കൈയിലേക്ക് ഒഴുകി വരികയല്ല, മറിച്ച് അത് ഒന്നിടവിട്ട 'ചൂടിന്റെ പാക്കറ്റുകൾ' ആയിട്ടാണ് കൈയിൽ വന്ൻ തട്ടുന്നത് എന്നർത്ഥം. ഇതിനെ സാങ്കേതികഭാഷയിൽ ഊർജ്ജം continuous അല്ല, discrete ആണ് എന്ൻ പറയും. കടയിൽ നിന്നും എണ്ണ വാങ്ങുന്നതും മുട്ട വാങ്ങുന്നതും തമ്മിലുള്ള വ്യത്യാസം ആലോചിച്ചാൽ മതി. എണ്ണ നിങ്ങൾക്ക് ഇഷ്ടമുള്ള അളവിൽ വാങ്ങാം. ഒരു ലിറ്റർ, രണ്ട് ലിറ്റർ, ഒന്നര ലിറ്റർ, ഒന്നര ലിറ്ററും പിന്നെ ഒരൽപ്പവും കൂടി... എന്നിങ്ങനെ continuous ആയ അളവിൽ നിങ്ങൾക്കത് വാങ്ങാം. എന്നാൽ മുട്ട ഒന്ൻ, രണ്ട്, മൂന്ൻ... എന്നിങ്ങനെ discrete അളവിലേ വാങ്ങാൻ കഴിയൂ. ഒന്നര മുട്ടയോ ഒന്നേമുക്കാൽ മുട്ടയോ വാങ്ങാൻ കഴിയില്ലല്ലോ. ഇതുപോലെ ക്വാണ്ടം ലോകത്തെ ഊർജകൈമാറ്റം discrete ഊർജപാക്കറ്റുകളുടെ രൂപത്തിൽ മാത്രമേ നടക്കൂ. ഇത്തരം ഒരു പാക്കറ്റിനെയാണ് ക്വാണ്ടം എന്ൻ വിളിക്കുന്നത്. ഈ കാഴ്ചപ്പാടിൽ അദ്ദേഹം രൂപീകരിച്ച സമവാക്യങ്ങൾ പ്രവചിച്ച ബ്ലാക് ബോഡി റേഡിയേഷൻ കർവ് പരീക്ഷണങ്ങൾ അനുസരിച്ചുള്ള കർവുമായി കൃത്യമായി ഒത്തുപോയി. അതായത് ബ്ലാക് ബോഡി കർവ് എന്ന തലവേദന കൃത്യമായി വിശദീകരിക്കാൻ പ്ലാങ്കിന്റെ സമവാക്യങ്ങൾക്ക് കഴിഞ്ഞു. പ്ലാങ്കിന്റെ ഈ സിദ്ധാന്തമാണ് ക്വാണ്ടം സിദ്ധാന്തം (Quantum theory) എന്ൻ വിളിക്കപ്പെട്ടത്.
തുടക്കത്തിൽ ഈ സിദ്ധാന്തത്തെ എല്ലാവരും വെറുമൊരു ട്രിക്ക് ആയിട്ടാണ് കണ്ടത്. കാരണം അതിന്റെ അടിസ്ഥാന സങ്കൽപ്പങ്ങൾ ഭൌതികലോകത്തെ കുറിച്ചുള്ള അന്നത്തെ കാഴ്ചപ്പാട് വെച്ചു നോക്കുമ്പോൾ വെറും ഫിക്ഷൻ ആയിരുന്നു. ബ്ലാക് ബോഡി തലവേദനയ്ക്കുള്ള ഒരു താത്കാലിക മരുന്ൻ മാത്രമായി ഇതിനെ കണക്കാക്കപ്പെട്ടു, വെറുമൊരു technical fix. തന്റെ സിദ്ധാന്തം ഒരിക്കൽ തെറ്റാണെന്ന് തെളിയിക്കപ്പെടും എന്ൻ പ്ലാങ്ക് പോലും കരുതിയിരുന്നു. നിങ്ങളുടെ കൈയിൽ കോൺക്രീറ്റിൽ ഉണ്ടാക്കിയ ഒരു സമചതുരക്കട്ട (ക്യൂബ്) ഉണ്ടെന്നിരിക്കട്ടെ. ഒരാൾ ഒരു ഉളിയും ചുറ്റികയും കൈയിൽ തന്നിട്ട് ആ ക്യൂബിനെ ഒന്ൻ പൊട്ടിക്കാൻ പറയുന്നു. പൊട്ടിക്കാൻ പോകുമ്പോൾ നിങ്ങൾ പ്രതീക്ഷിക്കുന്ന റിസൾട്ട് എന്തായിരിക്കും? നിങ്ങൾ ഉളി വെച്ചു പൊട്ടിക്കുന്നിടത്തുനിന്നും ഒരു ഭാഗം അടർന്ന് വീഴുന്നു ഒപ്പം പല വലിപ്പത്തിലുള്ള കുറെ ചെറിയ ചെറിയ കഷണങ്ങളും ചിതറുന്നു, ല്ലേ? പക്ഷേ നിങ്ങൾ ഉളി പ്രയോഗിക്കുമ്പോൾ ആ ക്യൂബ് മൊത്തത്തിൽ ഒരേ വലിപ്പത്തിലുള്ള അസംഖ്യം കുഞ്ഞ് ക്യൂബുകളായി ചിതറുന്നു എങ്കിലോ? അവയിൽ ഓരോ ക്യൂബും പിന്നീട് പൊട്ടിക്കാൻ കഴിയാത്തവയാണ് എങ്കിലോ? അത്ഭുതം എന്നല്ലാതെ മറ്റൊന്നും വിശേഷിപ്പിക്കാൻ കഴിയില്ല. പറഞ്ഞുവരുമ്പോ ഇതുപോലെ ഒരു അത്ഭുതമാണ് ക്വാണ്ടം തിയറി പറഞ്ഞത്. അതുകൊണ്ടാണ് അതിന്റെ ആവിഷ്കർത്താവിന് പോലും ആ സിദ്ധാന്തത്തിന്റെ അനന്തരഫലങ്ങളെക്കുറിച്ച് വിശ്വാസം ഇല്ലാതിരുന്നത്.
അവതരിപ്പിക്കപ്പെട്ട ശേഷം അഞ്ച് കൊല്ലത്തോളം ആരും ക്വാണ്ടം സിദ്ധാന്തത്തേകുറിച്ച് മിണ്ടിയില്ല, 1905-ൽ ഐൻസ്റ്റൈൻ തന്നെ കുഴയ്ക്കുന്ന ചില പ്രശ്നങ്ങളിൽ ഈ സിദ്ധാന്തം വീണ്ടും പ്രയോഗിക്കുന്നതുവരെ. അവിടെയും ഈ സിദ്ധാന്തം കൃത്യമായ പ്രവചനങ്ങൾ നടത്തി. പിന്നീട് ഐൻസ്റ്റൈൻ തന്നെ ഫോട്ടോ ഇലക്ട്രിക് പ്രഭാവത്തെക്കുറിച്ചുള്ള തന്റെ സിദ്ധാന്തത്തിൽ പ്രകാശത്തെ സഞ്ചരിക്കുന്ന പ്രകാശ കണങ്ങൾ ആയിട്ട് കണക്കാക്കി വിജയിച്ചപ്പോൾ പ്ലാങ്കിന്റെ സിദ്ധാന്തം അവഗണിക്കാൻ കഴിയാത്ത ഒന്നായി തിരിച്ചറിയപ്പെടുകയായിരുന്നു. തുടരെത്തുടരെ ക്വാണ്ടം തിയറി പല ഭൌതിക പ്രതിഭാസങ്ങളെയും വിശദീകരിക്കുന്നതായുള്ള തെളിവുകൾ വന്ൻ തുടങ്ങി. ലോകത്തെ കുറിച്ചുള്ള നമ്മുടെ കാഴ്ചപ്പാടിനെ പാടെ മാറ്റിമറിച്ച ഒരു വിപ്ലവം തന്നെയായിരുന്നു അത

ഇത്തരത്തിൽ ഒരു വസ്തു യഥാർത്ഥത്തിൽ ഇല്ല. കാർബണിന്റെ (കരി) ഒരു രൂപമായ ഗ്രാഫൈറ്റാണു് തമോവസ്തുവിന്റെ സ്വഭാവത്തിനു് ഏതാണ്ടു് അടുത്തെത്തുന്ന ഒരു യഥാർത്ഥ വസ്തു. അതിൽ പതിക്കുന്ന വിദ്യുത്കാന്ത (പ്രകാശ) രശ്മികളുടെ ഏതാണ്ടു് 97 ശതമാനവും അതു് ആഗിരണം ചെയ്യും എന്നു് കണക്കാക്കിയിരിക്കുന്നു. എണ്ണവിളക്കിൽ നിന്നു് ലഭിക്കുന്ന കരിയും (lamp black) ഈ സ്വഭാവമുള്ള വസ്തുവാണു്. അടുത്ത കാലത്തു് കാർബൺ നാനോട്യൂബുകളുപയോഗിച്ചു് തമോവസ്തുവിനോടു് കൂടുതൽ സാമ്യമുള്ള ഒരു പദാർത്ഥമുണ്ടാക്കാൻ ജാപ്പനീസ് ശാസ്ത്രജ്ഞർക്കു കഴിഞ്ഞിട്ടുണ്ടു്. പരീക്ഷണശാലകളിൽ തമോവസ്തുവിന്റെ സ്ഥാനത്തു് ഉപയോഗിക്കുന്നതു് ഗോളാകൃതിയിലുള്ള ഒരു ഉപകരണമാണു്. അതിലുള്ള ഒരു ചെറിയ ദ്വാരത്തിലൂടെ വികിരണങ്ങൾക്കു് ഉള്ളിൽ കടക്കുകയോ പുറത്തു വരികയോ ചെയ്യാം. ഉള്ളിൽ കടക്കുന്ന വികിരണങ്ങൾ ഉള്ളിൽ തന്നെ പല തവണ പ്രതിഫലിക്കുന്നു. ഓരോ തവണയും അതിന്റെ ഒരു ഭാഗം ആഗിരണം ചെയ്യപ്പെടുന്നു. അങ്ങനെ അതിൽ കടക്കുന്ന ഊർജ്ജം ഏതാണ്ടു് മുഴുവനുംതന്നെ ആഗിരണം ചെയ്യപ്പെടുന്നു. ഇതാണല്ലോ തമോവസ്തുവിന്റെ ഒരു സ്വഭാവം. ഇതുപോലെ, ആ ഗോളം ചൂടാക്കുമ്പോൾ അതിൽ നിന്നു് പുറത്തുവരുന്ന വികിരണങ്ങൾ തമോവസ്തുവിന്റെ വികിരണങ്ങളോടു് വളരെയധികം സമാനത പുലർത്തും.

ഓരോ വസ്തുവും അതിന്റെ താപനിലയ്ക്കനുസൃതമായി വിദ്യുതകാന്ത തരംഗങ്ങൾ വികിരണം ചെയ്യും. ഈ തരംഗങ്ങളുടെ സ്പെക്‌ട്രം ഒരു പ്രത്യേക രീതിയിലുള്ളതാണു്; താപനില മാറുന്നതിനനുസരിച്ചു് അതു് മാറുകയും ചെയ്യും. വസ്തുവിന്റെ താപനില ഏതാണ്ടു് 700 ഡിഗ്രി സെൽഷ്യസ് എത്തുമ്പോൾ നമുക്കതു് ചെന്നിറത്തിൽ ജ്വലിക്കുന്നതു് കാണാനാകും -- കൊല്ലന്റെ ആലയിൽ ഇരുമ്പു് ചൂടാക്കുമ്പോഴും മറ്റും കാണുന്നതുപോലെ. ക്രമേണ നിറം മാറി, ഏതാണ്ടു് 6000 ഡിഗ്രിയാകുമ്പോൾ പ്രസരിക്കുന്നതു് വെളുത്ത നിറമായിരിക്കും; അതായതു് ദൃശ്യമായ തരംഗദൈർഘ്യങ്ങളിലെല്ലാം പ്രകാശം വികിരണം ചെയ്യുന്നുണ്ടാകും. ഫിലമെന്റുള്ള ബൾബുകളിൽനിന്നു് പ്രകാശം ലഭിക്കുന്നതു് ഇങ്ങനെയാണു്. (പക്ഷേ ഫിലമെന്റിന്റെ താപനില ഏതാണ്ടു് 3000 ഡിഗ്രിയേ കാണൂ, കാരണം അതിൽ കൂടുതൽ ചൂടു് ഫിലമെന്റിനു് താങ്ങാനാവില്ല. അതുകൊണ്ടാണു് ബൾബിന്റെ പ്രകാശത്തിനു് ചെറിയ മഞ്ഞനിറം കാണുന്നതു്.) അങ്ങനെയിരിക്കെ തന്നെ, വികിരണം ചെയ്യുന്ന വസ്തുവിന്റെ സ്വഭാവമനുസരിച്ചു് സ്പെക്ട്രത്തിൽ മാറ്റങ്ങൾ കാണാം. എന്നാൽ പദാർത്ഥത്തിന്റെ സ്വഭാവം ബാധിക്കാത്ത, ശുദ്ധമായ ഒരു വികിരണസ്രോതസ്സു് എന്ന അർത്ഥത്തിലും തമോവസ്തു എന്ന പദമുപയോഗിക്കും. ശാസ്ത്രതത്വങ്ങളനുസരിച്ചു് ഈ സ്വഭാവമുള്ള വസ്തുക്കൾ എല്ലാ വികിരണങ്ങളും ആഗിരണം ചെയ്യുന്നതിലും സമർത്ഥമായിരിക്കണം.

അത്തരമൊരു വസ്തുവിൽ നിന്നു് വരുന്ന വികിരണത്തിനു് ``തമോവസ്തു വികിരണം" (black body radiation) എന്നു പറയും. താപനില വർദ്ധിക്കുമ്പോൾ, വികിരണം ചെയ്യുന്ന പ്രകാശത്തിന്റെ തീവ്രത കൂടിവരുകയും ഏറ്റവും ഉയർന്ന തീവ്രതയുള്ള വികിരണത്തിന്റെ തരംഗദൈർഘ്യം കുറഞ്ഞുവരുകയും ചെയ്യുന്നു. ഏറ്റവും ഉയർന്ന തീവ്രതയുള്ള വികിരണമുണ്ടാകുന്ന തരംഗദൈർഘ്യം താപനിലയനുസരിച്ചു് മാറുന്നതെങ്ങനെ എന്നു് വീനിന്റെ നിയമം (Wien's displacement law) വ്യക്തമാക്കുന്നു. തമോവസ്തു ആകെ വികിരണം ചെയ്യുന്ന ഊർജ്ജത്തിന്റെ തോതു് സ്റ്റെഫാൻ-ബോൾട്ട്സ്മാൻ നിയമം (Stefan-Boltzmann law) അനുസരിച്ചാണു്.

ക്ലാസിക്കൽ ഭൌതികശാസ്ത്രത്തിന്റെ അടിസ്ഥാനത്തിൽ ഈ വികിരണങ്ങളുണ്ടാകുന്നതെങ്ങനെ എന്നും അതിന്റെ സ്പെക്ട്രവും വിശദീകരിക്കാൻ സാദ്ധ്യമല്ല. ഇതിനായി പല ശ്രമങ്ങളും നടന്നെങ്കിലും ഒന്നും പൂർണ്ണമായി വിജയിച്ചില്ല. അങ്ങനെയിരിക്കെയാണു് മാക്സ് പ്ലാങ്ക് (Max Planck) തന്റെ ക്വാണ്ടം സിദ്ധാന്തവുമായി വന്നതു്. പിന്നീടു് സൂക്ഷ്മ കണികകളുടെ ബലതന്ത്രം മാറ്റിമറിച്ച ക്വാണ്ടം ബലതന്ത്രം ആരംഭിച്ചതു് ഇവിടെ നിന്നാണു്. പ്ലാങ്കിന്റെ ക്വാണ്ടം സിദ്ധാന്തത്തിനു് തമോവസ്തുവികിരണത്തിന്റെ സ്പെക്‌ട്രം കൃത്യമായി വിശദീകരിക്കാനായി. ഭൌതികശാസ്ത്രത്തിന്റെ ചരിത്രത്തിലെ പ്രധാനപ്പെട്ടൊരു ചുവടുവയ്പായിരുന്നു ഇതു്. 

ഒരു വസ്തു വികിരണം ചെയ്യുന്ന പ്രകാശത്തിന്റെ സ്പെക്ട്രവും അതിന്റെ താപനിലയും തമ്മിൽ ബന്ധമുള്ളതുകൊണ്ടു് താപനില നേരിട്ടു് അളക്കാൻ സാദ്ധ്യമല്ലാത്ത (താപനിലയുടെ ആധിക്യം കാരണമോ വസ്തുവിന്റെ ദൂരം കാരണമോ) സന്ദർഭങ്ങളിൽ അതിന്റെ സ്പെക്ട്രം കണ്ടെത്തിയിട്ടു് അതിൽനിന്നു് താപനില മലസിലാക്കുന്ന രീതി സ്വീകരിക്കാറുണ്ടു്. ജ്യോതിശാസ്ത്രത്തിലും ഉയർന്ന താപനില അളക്കേണ്ടി വരുന്ന ചില വ്യാവസായിക സാഹചര്യങ്ങളിലും മറ്റും ഈ രീതി പലപ്പോഴും ഉപയോഗിക്കാറുണ്ടു്. തമോവസ്തുവിന്റെ വികിരണത്തേക്കുറിച്ചുള്ള പഠനം ഇതിനു് സഹായകമാണു്.


</doc>
<doc id="152269" url="https://ml.wikipedia.org/wiki?curid=152269" title="എം.ബി. ശ്രീനിവാസൻ">
എം.ബി. ശ്രീനിവാസൻ

ദക്ഷിണേന്ത്യയിലെ പ്രശസ്തനായ ഒരു സംഗീതസംവിധായകനാണ് എം. ബി. ശ്രീനിവാസൻ. എം.ബി.എസ്. എന്ന ചുരുക്കപ്പേരിലും അറിയപ്പെടുന്നു.

ഇന്നത്തെ ആന്ധ്രാപ്രദേശിലെ ചിത്തൂരിൽ ഒരു തമിഴ് ബ്രാഹ്മണ കുടുംബത്തിൽ 1925 സെപ്റ്റംബർ 19-ന് ജനിച്ചു. മനമധുരൈ ബാലകൃഷ്ണൻ ശ്രീനിവാസൻ എന്നാണ് മുഴുവൻ പേര്. അദ്ദേഹത്തിന്റെ പൂർവ്വികർ തമിഴ്‌നാട്ടിലെ മനമധുരൈ സ്വദേശികളായിരുന്നതുകൊണ്ടാണ് അദ്ദേഹത്തിന്റെ പേരിന്റെ കൂടെ മനമധുരൈ എന്ന് വന്നത്. 

പി.എസ്. ഹൈസ്കൂളിൽ സ്കൂൾ വിദ്യാഭ്യാസത്തിന് ശേഷം മദ്രാസ് പ്രസിഡൻസി കോളേജിൽ ഉപരിപഠനത്തിന് ചേർന്നു. കലാലയ കാലത്ത് മാർക്സിസ്റ്റ് സിദ്ധാന്തങ്ങളിൽ ആകൃഷ്ടനായ അദ്ദേഹം കമ്യൂണിസ്റ്റ് പാർട്ടിയിലെ മുഴുവൻ സമയ പ്രവർത്തകനായി മാറി. ഓൾ ഇന്ത്യ സ്റ്റുഡന്റ്സ് ഫെഡറേഷന്റെ സെക്രട്ടറിയായി പ്രവർത്തിച്ച അദ്ദേഹം മദ്രാസ് സ്റ്റുഡന്റ്സ് ഓർഗനൈസേഷനിൽ അംഗമായിരുന്നു. തീവ്രമായ സ്വാതന്ത്ര്യസമര പ്രക്ഷോഭങ്ങൾ നടന്നിരുന്ന അക്കാലത്ത് എം.ബി.എസ് കൊളോണിയൽ അധിപത്യത്തിനെതിരെ പല പ്രക്ഷോഭങ്ങളും നയിച്ചിട്ടുണ്ട്.

സി.പി.എം. നേതാവായ എം.ആർ. വെങ്കിട്ടരാമന്റെ അനന്തരവൻ മുഖേന ഡൽഹിൽ എത്തിയ എം.ബി.എസ്. പ്രശസ്ത സി.പി.ഐ. നേതാവ്‌ എ.കെ. ഗോപാലന്റെ പ്രൈവറ്റ് സെക്രട്ടറിയായി പ്രവർത്തിക്കാനവസരം ലഭിച്ചു.

ഡൽഹിയിലായിരുന്ന ഇക്കാലത്ത് ഇന്ത്യൻ പീപ്പിൾസ് അസോസിയേഷനിൽ അംഗമായ അദ്ദേഹത്തിന് രാജ്യത്തിന്റെ വിവിധഭാഗങ്ങളിലെ പ്രാദേശിക സംഗീതവുമായി അടുത്ത് പരിചയപ്പെടാൻ ഇതുമൂലം അവസരം ലഭിച്ചു.

ഇക്കാലത്ത് കാശ്മീരി മുസ്ലീം കുടുംബാംഗമായ സഹീദ കിച്ച്ലുവും എം.ബി.എസും പ്രണയബദ്ധരായി. പ്രശസ്ത സ്വാതന്ത്ര്യ സമര നേതാവ്‌ സൈഫുദ്ദീൻ കിച്ച്ലുവിന്റെ മകളായിരുന്നു സഹീദ കിച്ച്ലു. ജവഹർലാൽ നെഹ്രുവിന്റെ ആശീർവാദത്തോടെ അവർ വിവാഹിതരായി.

കർണ്ണാടിക് സംഗീതത്തിലും ഹിന്ദുസ്താനിയിലും പാശ്ചാത്യ സംഗീതത്തിലും അറിവ് സമ്പാദിച്ച എം.ബി.എസ്. 1959-ഓടെ സിനിമാസംഗീതത്തിലേക്ക് പ്രവേശിച്ചു. തമിഴ് സിനിമയിലായിരുന്നു തുടക്കം. തമിഴിൽ ഏകദേശം ഒമ്പതോളം സിനിമകൾക്ക് സംഗീതം പകർന്നു.

പിന്നീട് രണ്ടുവർഷങ്ങൾക്ക് ശേഷം മലയാള സിനിമാഗാനലോകത്താണ് എം.ബി.എസിന്റെ പ്രശസ്തങ്ങളായ സൃഷ്ടികൾ ഉണ്ടായത്. 1961-ൽ പുറത്തിറങ്ങിയ സ്വർഗ്ഗരാജ്യം എന്ന ചിത്രത്തിനുവേണ്ടിയാണ് ആദ്യം അദ്ദേഹം സംഗീതം പകർന്നത്. പി. ഭാസ്കരനായിരുന്നു രചന. അതിനുശേഷം കാൽപ്പാടുകൾ എന്ന ചിത്രത്തിനും അദ്ദേഹം സംഗീതം നൽകിയിരുന്നു. എന്നാൽ ആദ്യം പുറത്തിറങ്ങിയത് മൂന്നാമത്തെ ചിത്രമായിരുന്ന സ്നേഹദീപമാണ്. ഇവയിലും പി. ഭാസ്കരൻ തന്നെയായിരുന്നു ഗാനരചന. മലയാളി അല്ലാതിരുന്നിട്ടും വരികൾ എഴുതിയ ശേഷമാണ് അദ്ദേഹം സംഗീതം ചെയ്തിരുന്നത്. വരികളുടെ പ്രാധാന്യം നഷ്ടപ്പെടാതെ അർത്ഥത്തെ അങ്ങേയറ്റം ബഹുമാനിച്ചുകൊണ്ടുള്ള ലളിതമായ സംഗീത ശൈലിയാണ് അദ്ദേഹത്തിന്റെ ഒട്ടു മിക്ക ഗാനങ്ങളിലും ഉപയോഗിച്ചിട്ടുള്ളത്. എം.ബി.എസിന്റെ സംഗീതത്തിൽ കവിത തുളുംബുന്ന ഒട്ടേറെ ഗാനങ്ങൾ അക്കാലത്ത് മലയാളചലച്ചിത്രങ്ങളിൽ ഉണ്ടായിരുന്നു. 'ഒരു വട്ടം കൂടിയെൻ ഓർമ്മകൾ മേയുന്ന...' എന്ന് തുടങ്ങുന്ന ഗാനം അതി പ്രശസ്തമാണ്.

എം.ബി.എസിന്റെ പ്രശസ്തങ്ങളായ മിക്ക ഗാനങ്ങളും ഒ.എൻ.വി. യുമായുള്ള കൂട്ടുകെട്ടിൽ പിറന്നവയാണ്. 'ഒരു വട്ടം കൂടി...' (ചില്ല്), നിറങ്ങൾ തൻ നൃത്തം..(പരസ്പരം), ചെമ്പക പുഷ്പ...(യവനിക), എന്റെ കടിഞ്ഞൂൽ പ്രണയകഥയിലെ...(ഉൾക്കടൽ) എന്നിവ അവയിൽ ചിലതാണ്.

ഗാനങ്ങൾക്ക് പുറമേ പശ്ചാത്തലസംഗീത രംഗത്തും അദ്ദേഹത്തിന്റെ സംഭാവന ശ്രദ്ധേയമാണ്. അനാവശ്യമായി സംഗീതം ഉപയോഗിക്കാതെ രംഗങ്ങൾക്കനുസരിച്ചുള്ള ലളിതമായ വാദ്യോപകരണങ്ങൾ ഉപയോഗിച്ചുള്ള ശൈലിയാണ് എം.ബി.എസിന്റേത്. സമാന്തര സിനിമയുടെ വക്താക്കളിൽ പെട്ട അടൂർ, എം.ടി. വാസുദേവൻ നായർ, കെ.ജി. ജോർജ്, ലെനിൻ രാജേന്ദ്രൻ, മോഹൻ, ഹരിഹരൻ എന്നിവർ തങ്ങളുടെ സിനിമകളിൽ എം.ബി.എസിന്റെ സംഗീതം ഉപയോഗിച്ചിട്ടുണ്ട്.

പ്രശസ്ത ഗായകൻ കെ.ജെ. യേശുദാസിനെ പിന്നണിഗാനരംഗത്ത് അവതരിപ്പിച്ചത് എം.ബി.എസ് ആണ്. 1961ൽ കാൽപ്പാടുകൾ എന്ന ചിത്രത്തിലെ എം.ബി.എസിന്റെ സംഗീതത്തിലുള്ള 'ജാതിഭേദം മതദ്വേഷം..' എന്നു തുടങ്ങുന്ന ഗാനമാണ് യേശുദാസിന്റെ ആദ്യ ഗാനം.

ജോൺ എബ്രഹാമിന്റെ അഗ്രഹാരത്തിൽ കഴുതൈ എന്ന ചിത്രത്തിലൂടെ അഭിനയത്തിലും കൈവച്ച എം.ബി.എസ്. കന്യാകുമാരി എന്ന ചിത്രത്തിൽ തന്റെ ഒരു ഗാനത്തിന് വരികൾ എഴുതിയിട്ടുമുണ്ട്.

ഹൃദയസ്തംഭനത്തെ തുടർന്ന് 1988 മാർച്ച് 9ന് ലക്ഷദ്വീപിൽവെച്ച് എം.ബി. ശ്രീനിവാസൻ അന്തരിച്ചു. 62 വയസ്സായിരുന്നു അപ്പോൾ അദ്ദേഹത്തിന്. താൻ തുടങ്ങിവച്ച മദ്രാസ് മ്യൂസിക് ക്വയറിന്റെ ഒരു പരിപാടിയുടെ പരിശീലനം നടത്തുന്നതിനിടയിൽ കുഴഞ്ഞുവീണ എംബിഎസിനെ ഉടനെ അടുത്തുള്ള ആശുപത്രിയിലെത്തിച്ചെങ്കിലും അദ്ദേഹം മരിച്ചു. മൃതദേഹം ചെന്നൈയിലെത്തിച്ച് അവിടെ സംസ്കരിച്ചു.



</doc>
<doc id="152270" url="https://ml.wikipedia.org/wiki?curid=152270" title="സുബ്രതാ മിത്ര">
സുബ്രതാ മിത്ര

സുബ്രതാ മിത്ര () (1930 ഒക്ട്ടോബർ 1930 – 2001 ഡിസംബർ 7) പ്രശസ്തനായ ഭാരതീയ ഛായാഗ്രാഹകനാണ്. 'അപുത്രയ'(1955–1959) ത്തിലെ അദ്ദേഹത്തിന്റെ മനോഹരമായ ഛായാഗ്രഹണം പ്രശസ്തമാണ്.
21 ഒന്നാമത്തെ വയസിലാണ് സുബ്രതാ മിത്ര സത്യജിത് റേയുടെ പഥേർ പാഞ്ചാലിയിലൂടെ ചലചിത്ര ഛായാഗ്രാഹണത്തിൽ ആരംഭം കുറിക്കുന്നത്.പിന്നീട് സത്യജിത് റേയുടെ പല ചലച്ചിത്രങ്ങൾക്കും ഛായാഗ്രഹണം നിർവ്വഹിച്ചിട്ടുണ്ട്.അപുത്രയ ത്തിലൂടെ ആദ്യമായി bounce lighting ഉപയോഗിച്ചത് സുബ്രതാ മിത്രയാണ്.
1997 മുതൽ മരണം വരെ കൽക്കട്ടയിലെ സത്യജിത് റേ ഫിലിം അന്റ് ടെലിവിഷൻ ഇൻസ്റ്റിറ്റുറ്റിൽ ഛായാഗ്രഹണം പഠിപ്പിച്ചിരുന്നു. 
അപുത്രയ ത്തിലെ അപരാജിതോയിലൂടെ ആദ്യമായി bounce lighting ഉപയോഗിച്ചത് സുബ്രതാ മിത്രയാണ്.


1986: മികച്ച ഛായാഗ്രഹണത്തിനുള്ള ദേശീയപുരസ്ക്കാരം. : ന്യു ഡെൽഹി റ്റൈംസ് 
" Every cameraman has his own method of work innovated by his own conviction,taste,etc. One cameraman believes that he can please his audience and himself by glamourising the heroine only;another one believes that the main object of lighting and photography is to create various moods and feelings."

" I feel my most important technical innovation is the use of 'bounce lighting', induced by my love for naturalistic lighting."

" An actor can overact or underact. This equally applies to lighing and cameraman. He has to observe restraint in his work like the actor. I feel that in my own work I have a tendency to 'underact'."

" My experience in Pather Panchali were rather unusual, because before this I had never touched a movie camera or even worked as an assistant to a cameraman...Almost every shot of Pather Panchali posed a problem for me, innumerable problems, many sleepless nights spent on ruminating over the prospects of the next day's shooting...Pather Panchali had many excellent shots--both technically and artistically,but it had many bad shots too."


</doc>
<doc id="152273" url="https://ml.wikipedia.org/wiki?curid=152273" title="അനക്സഗോറസ്">
അനക്സഗോറസ്

ഏഷ്യാമൈനറിലെ ക്ലാസോമെനേ എന്ന സ്ഥലത്ത് ജീവിച്ചിരുന്ന യവനദാർശനികനായിരുന്നു അനക്സഗോറസ്(ബി.സി. 500 - 428). ബി.സി. 464 മുതൽ ഏതാണ്ട് 30 വർഷത്തോളം ഇദ്ദേഹം ആഥൻസിൽ അധ്യാപകനായിരുന്നു. ആഥൻസ് നിവാസികൾക്ക് തത്ത്വചിന്ത ആദ്യമായി പരിചയപ്പെടുത്തിക്കൊടുത്തത് ഇദ്ദേഹമാണ്. അന്ന് അറിയപ്പെട്ടിരുന്ന ലോകത്തിന്റെ ഭൂപടം ഇദ്ദേഹം തയ്യാറാക്കിയതാണ് എന്നു കരുതപ്പെടുന്നു. പെരിക്ലിസ്, യൂറിപ്പിഡിസ്, സോക്രട്ടീസ് തുടങ്ങിയവർ ഇദ്ദേഹത്തിന്റെ ശിഷ്യൻമാരായിരുന്നു. അനക്സഗോറസ് തത്ത്വദർശനപഠനത്തിനായി പൌരസ്ത്യരാജ്യങ്ങൾ സന്ദർശിച്ചിട്ടുള്ളതായി യവനചരിത്രരേഖകളിൽ സൂചനയുണ്ട്.

പ്രപഞ്ചത്തേയും പ്രപഞ്ചവസ്തുക്കളിലുണ്ടാകുന്ന മാറ്റങ്ങളെയും വിശദീകരിക്കുവാൻ അനക്സഗോറസ് ശ്രമിച്ചു. ഒരു മൂലപദാർഥത്തിൽ നിന്നാണ് പ്രപഞ്ചോദ്ഭവം എന്ന മുൻസിദ്ധാന്തത്തെ എതിർത്ത ഇദ്ദേഹം എണ്ണമറ്റ പദാർഥങ്ങളെയാണ് മൂലകാരണമായി അംഗീകരിച്ചത്. എല്ലാ പദാർഥങ്ങളിലും മൂലവസ്തുക്കളുടെ അംശം ഉണ്ട്. ഈ മൂലപദാർഥങ്ങൾ അന്യോന്യം വേർതിരിക്കപ്പെടാൻ കഴിയാത്തവയാണ്. ഓരോ പദാർഥത്തിലും അഗ്നി, ജലം, വായു, ഭൂമി എന്നീ നാലു ഭൂതങ്ങളും അടങ്ങിയിട്ടുണ്ട്. ഇവയിൽ ഏതൊന്ന് മുന്നിട്ടുനില്ക്കുന്നുവോ അതിന്റെ സ്വഭാവമാണ് വസ്തുവിന് കിട്ടുന്നത്. വസ്തുക്കൾ തമ്മിലുള്ള വ്യത്യാസം അവയിൽ അടങ്ങിയിട്ടുള്ള മൂലപദാർഥങ്ങളുടെ ഏറ്റക്കുറച്ചിലുകളെ ആശ്രയിച്ചിരിക്കും ഉദാ. മഞ്ഞ് ഒരളവിൽ കറുത്തതാണെങ്കിലും വെളുപ്പുനിറം മുന്നിട്ടു നില്ക്കുന്നതുകൊണ്ട് വെളുത്തതാണെന്ന് നാം ധരിക്കുന്നു. ചില വസ്തുക്കളിൽ മൂലവസ്തുക്കൾക്കു പുറമേ മനസ്സും അടങ്ങിയിട്ടുണ്ട്. മനസ്സ് മറ്റു പദാർഥങ്ങളിൽ നിന്നു വ്യത്യസ്തമാണ്. പദാർഥങ്ങളുടെ ചലനത്തിന് അതു സഹായകമാണ്. സജീവവസ്തുക്കളെ നിർജീവ വസ്തുക്കളിൽ നിന്നും വേർതിരിക്കുന്നത് മനസ്സിന്റെ സാന്നിധ്യമാണ്. ഇതെല്ലാമാണ് ഇദ്ദേഹത്തിന്റെ മുഖ്യസിദ്ധാന്തങ്ങൾ.

അണു സിദ്ധാന്തത്തെപ്പറ്റിയും അനക്സഗോറസ് ചില പുതിയ വാദങ്ങൾ ഉന്നയിച്ചിരുന്നു. അണുക്കൾ നിർഗുണങ്ങളാണെന്ന് ലൂസിപ്പസും ഡമോക്രിറ്റസും വാദിച്ചപ്പോൾ അവയ്ക്ക് നിറം, രുചി, മണം തുടങ്ങിയ ഗുണങ്ങൾ ഉണ്ടെന്ന് ഇദ്ദേഹം സിദ്ധാന്തിച്ചു. അനന്തമായ വിഭജനസാധ്യതയുള്ളതാണ് അണു എന്നും ഇതിനെ മനസ്സ് അഥവാ പ്രപഞ്ചബുദ്ധി നിയന്ത്രിക്കുന്നു എന്നും അനക്സഗോറസ് പറഞ്ഞു. മനുഷ്യന്റെ പൂർവികർ മൃഗങ്ങളായിരുന്നിരിക്കാം എന്നും ഇദ്ദേഹത്തിന് അഭിപ്രായമുണ്ടായിരുന്നു.

സൂര്യൻ ചുട്ടുപഴുത്ത ഒരു വമ്പൻ ലോഹമാണെന്നും സൂര്യനിൽ നിന്നാണ് ചന്ദ്രന് പ്രകാശം ലഭിക്കുന്നതെന്നും ഇദ്ദേഹം പ്രസ്താവിക്കയുണ്ടായി.അത് പെലോപ്പനേസ്സസ്സിനേക്കാളും വലിയ ഒരു ലോഹമാണെന്നും എന്നദ്ദേഹം പറഞ്ഞു.ഇന്നത്തേ ഗ്രീസിന്റെ ഭൂപടം പരിശൊധിച്ചാൽ ഗ്രീസിന്റെ തെക്കുഭാഗത്തായി ഏകദേശം 80 കി.മീ വീതിയുള്ള ഉപദ്വിപാണു പെലോപ്പനേസ്സസ്.ഈ ചരിത്രസത്യത്തിന്റെ അടിസ്ഥാനത്തിൽ ഭൗതിക ശാസ്ത്രജനായ ജോർജ്ജ് ഗാമോവ് അദ്ദേഹത്തിന്റെ പുസ്തകമായ A Star Called Sun പുനർരചിച്ചു.അതിനദ്ദേഹം ആധാരമാക്കിയത് അനക്സ് ഗോറസിന്റെ ഈ അനുമാനമായിരുന്നു.ഭൂമിയുടെ അതിവേഗത്തിലുള്ള ഭ്രമണഫലമായി വിദൂരതയിലേക്ക് തെറിച്ചുപോയ പാറക്കഷണങ്ങളാണ് നക്ഷത്രങ്ങളെന്ന് ഇദ്ദേഹം അഭിപ്രായപ്പെട്ടു. സൂര്യനും ചന്ദ്രനും നക്ഷത്രങ്ങൾക്കും കല്പിക്കപ്പെട്ടിരുന്ന ദിവ്യത്വത്തെ ചോദ്യം ചെയ്തതു നിമിത്തം കുറ്റാരോപണ വിധേയനായ ഇദ്ദേഹം ലംപ്സാക്കസിൽ അഭയം പ്രാപിച്ചു. പ്രപഞ്ചോദ്ഭവത്തെക്കുറിച്ചുള്ള അനക്സഗോറസിന്റെ സിദ്ധാന്തത്തിന് ആധുനിക സിദ്ധാന്തവുമായി ഏതാണ്ട് സാദൃശ്യമുണ്ട്. 

ഇറത്തോസ്തനീസിനും 200 വർഷങ്ങൾക്ക് മുൻപ് അനക്സ് ഗോറസ് ഒരു വലിയ സത്യം കണ്ടെത്തിയിരുന്നു.വേനല്ക്കാലത്ത് ഒരു ദിവസം സെയ്ൻ[ syene]എന്ന സ്ഥലത്ത് സൂര്യൻ നേരെ തലയ്ക്കു മുകളിലായിരിക്കുമെന്നും വളരെ ആഴമുള്ള ഒരു കിണറ്റിൽ സൂര്യന്റെ പ്രതിബിംബം കാണാമെന്നും അനക്സ് ഗോറസ് രേഖപ്പെടുത്തിരുന്നതായി ഗോമോവ് അഭിപ്രായപ്പെടുന്നു.അതേ ദിവസം തന്നെ സൂര്യൻ ഉച്ചസമയത്ത് അലക്സാണ്ട്രിയയിൽ 83 ചരിവിലണു കാണപ്പെട്ടത്.സെയ്നും അലക്സാണ്ട്രിയയും തമ്മിൽ ഏകദേശം 800 കി.മീ അകലമുണ്ടെന്നും അദ്ദേഹം മനസ്സിലാക്കിയിരുന്നു.
ഈ വിവരങ്ങളുടെ അടിസ്ഥാനത്തിൽ അദ്ദേഹം സൂര്യനിലേയ്ക്കുള്ള അകലം ഭൂമിയിൽ നിന്ന് 6400 കി.മീ ആണെന്ന് ചിത്രം വരച്ച് സമർത്ഥിച്ചു. ഒരു കോൺ 83 വരത്തക്കവിധത്തിൽ ഒരു ഗ്രാഫ് പേപ്പറിൽ ഒരു മട്ടത്രികോണം വരയ്ക്കുക. ഈ തികോണത്തിന്റെ ഉന്നതി പാദത്തിന്റെ 8 മടങ്ങായിരിക്കും .അതുകൊണ്ട് 800 കി.മി ആയതിനാൽ അനക്സ് ഗോറസിനു 6400 കി.മീ എന്ന ഉത്തരമാണു ഉന്നതിയായി കിട്ടിയത്.അനക്സ് ഗോറസ് സങ്കല്പ്പിച്ചത് ഭൂമി പരന്നതാണു എന്നാണു.പക്ഷേ ഈ ഉത്തരം വേറേ ഒരു ചോദ്യത്തിന്റെ ഉത്തരമായിരുന്നു.യഥാർത്ഥത്തിൽ ഇറത്തോസ്തനീസിനു 200 വർഷങ്ങൾക്ക് മുൻപ് അനക്സ് ഗോറസ് ഭൂമിയുടെ ആരം കണ്ടെത്തിയിരുന്നു.എന്നാൽ അദ്ദേഹത്തിനു അത് ഭൂമിയുടെ ആരമാണെന്ന് അറിയുമായിരുന്നില്ല.

അനക്സഗോറസ് ഒരു നിരീശ്വരവാദിയായിരുന്നു എന്ന ധാരണ ശരിയല്ല. ഈശ്വരനും മനസ്സും ഒന്നാണെന്നായിരുന്നു ഇദ്ദേഹത്തിന്റെ വാദം. പ്രപഞ്ചചലനത്തിനു കാരണം മനസാണെന്ന് ഇദ്ദേഹം വാദിച്ചു. ആഥൻസിലെ പഴയ വിശ്വാസങ്ങൾക്കു വിരുദ്ധമായിരുന്ന ഈ വാദഗതി ഇദ്ദേഹത്തെ ശിക്ഷാർഹനാക്കുന്നതിന് മറ്റൊരു കാരണമായിരുന്നു. ലംപ്സാക്കസിൽ വച്ച് ബി.സി. 428-ൽ ഇദ്ദേഹം നിര്യാതനായി. അനക്സഗോറസിന്റെ കൃതികളിൽ വളരെ കുറച്ചുമാത്രമേ അവശേഷിച്ചിട്ടുള്ളു. എങ്കിലും അവയുടെ പല വ്യാഖ്യാനങ്ങളും ഇന്ന് ലഭ്യമാണ്.



</doc>
<doc id="152282" url="https://ml.wikipedia.org/wiki?curid=152282" title="ഇസ്ലാമിക് സർ‌വീസ് ട്രസ്റ്റ്‌">
ഇസ്ലാമിക് സർ‌വീസ് ട്രസ്റ്റ്

പ്രസിദ്ധീകരണം, വിദ്യാഭ്യാസം, സാസ്കാരികം, സാമൂഹികം തുടങ്ങിയ മേഖലകളിൽ പ്രവർത്തിക്കുന്ന ഒരു കേരളീയ സ്ഥാപനമാണ് ഇസ്‌ലാമിക് സർവീസ് ട്രസ്റ്റ് അഥവാ ഐ.എസ്.ടി. 1972 ൽ കോഴിക്കോട് ജില്ലയിലെ വെള്ളിമാട്കുന്ന് കേന്ദ്രമായി രൂപീകൃതമായി. മുഖ്യശില്പി പരേതനായ കെ.സി. അബ്ദുല്ല മൗലവിയായിരുന്നു. അന്നത്തെ ജമാഅത്തെ ഇസ്‌ലാമി അഖിലേന്ത്യാ അമീർ മുഹമ്മദ് യൂസുഫ് ചെയർമാനും കേരളാ അമീർ കെ.സി അബ്ദുല്ലാ മൗലവി വൈസ് ചെയർമാനുമായാണ് ട്രസ്റ്റിന്റെ തുടക്കം. പരേതനായ ടി. മുഹമ്മദ്, എ.കെ അബ്ദുൽ ഖാദർ മൗലവി, കെ.പി.കെ അഹ്മദ് മൗലവി, പി.പി അബ്ദുറഹ്മാൻ കുട്ടി ഹാജി, കെ. മൊയ്തു മൗലവി എന്നിവരും ടി.കെ.അബ്ദുല്ല, പി.കെ അബ്ദുൽഹഖ് തുടങ്ങിയവരുമാണ് ട്രസ്റ്റിന്റെ സ്ഥാപക അംഗങ്ങൾ.

കേരളീയർക്ക് ഇസ്‌ലാമിനെ പരിചയപ്പെടുത്തുന്ന ഗ്രന്ഥങ്ങൾ പുറത്തിറക്കുക, തദാവശ്യാർഥം പ്രസാധനാലയം സ്ഥാപിക്കുക, അവക്ക് മേൽനോട്ടം വഹിക്കുക, ഉന്നത പഠനരംഗത്ത് തൽപരരായ മുസ്‌ലിം വിദ്യാർഥികൾക്ക് സ്കോളർഷിപ്പും മറ്റു സഹായ സഹകരണങ്ങളും ചെയ്തു കൊടുക്കുക, ഇസ്‌ലാമിക തത്ത്വശാസ്ത്രം, സംസ്കാരം, നിയമം, ചരിത്രം, തുടങ്ങിയ വിഷയങ്ങളിൽ ഗവേഷണപഠനം നടത്തുന്നവർക്ക് വേണ്ട സഹായങ്ങൾ നൽകുക, പ്രകൃതിക്ഷോഭങ്ങൾക്കിരയായവരെയും ദുരിതബാധിതരെയും സഹായിക്കാനുതകുന്ന സാമൂഹിക സേവന പ്രവർത്തനങ്ങൾ നടത്തുക, ഇത്തരം ജനോപകാരപ്രദമായ പ്രവർത്തനങ്ങളിൽ മറ്റു സംരംഭങ്ങളും സംഘടനകളുമായി സഹകരിക്കുക തുടങ്ങിയവ ട്രസ്റ്റിന്റെ ലക്ഷ്യങ്ങളാണ്. ഇത്തരം മേഖലകളിൽ ഓരോ വർഷവും സാമ്പത്തികമായ സഹകരണങ്ങൾ നൽകി വരുന്നു.

കേരളത്തിലെ ഒരു ഇസ്‌ലാമിക പ്രസാധകാലയമായ ഇസ്‌ലാമിക് പബ്ലിഷിങ് ഹൗസ് (ഐ.പി.എച്ച്), ഐ.പി.എച്ചിന്റെ മേൽനോട്ടത്തിലുള്ള പ്രതീക്ഷാ ബുക്സ്, മലയാളത്തിൽ ഇസ്‌ലാമിക വാരികയായ പ്രബോധനം വാരിക, ആരാമം വനിതാ മാസിക, മലർവാടി കുട്ടികളുടെ മാസിക, അക്കാദമിക പഠനങ്ങൾക്ക് ഊന്നൽ നൽകുന്ന ബോധനം ദ്വൈമാസിക എന്നീ പ്രസിദ്ധീകരണങ്ങൾ ഇപ്പോൾ ഈ ട്രസ്റ്റിന് കീഴിലാണ് പ്രസിദ്ധീകരിക്കുന്നത്.

ഇസ്‌ലാമിക് സർവീസ് ട്രസ്റ്റിന്റെ കീഴിൽ വെള്ളിമാടുകുന്നിൽ പ്രവർത്തിക്കുന്ന അര നൂറ്റാണ്ട് മുമ്പ് ആരംഭിച്ച ഐ.എസ്.ടി ലൈബ്രറിയാണ് മറ്റൊന്ന്. അറബി, ഉർദു, ഇംഗ്ളീഷ്, മലയാളം ഭാഷകളിലായി വിവിധ വിഷയങ്ങളിൽ സമഗ്രസ്വഭാവത്തിലുള്ള 14,000-ൽ പരം ഗ്രന്ഥങ്ങളുള്ള ലൈബ്രറിയാണിത്. ഇതിനുപുറമെ ആയിരത്തോളം വരുന്ന അപൂർവ്വ റഫറൻസ് ഗ്രന്ഥങ്ങൾ വേറെയുമുണ്ട്.

ജമാഅത്തെ ഇസ്‌ലാമി കേരള ഹൽഖയുടെ കീഴിൽ 1992 സെപ്റ്റംബറിൽ പ്രവർത്തനം ആരംഭിച്ച ഡാറ്റാബാങ്ക് വിവിധ തലങ്ങളിൽ പ്രസ്ഥാനത്തിന് ആവശ്യമായ വിവര ശേഖരണം നടത്തിക്കൊണ്ടിരിക്കുന്നു. പ്രാദേശിക-ദേശീയ-അന്തർദേശീയ, പത്ര-മാഗസിനുകളുടെ ഒരു വലിയ കലക്ഷൻ ഈ സംരംഭത്തിനു കീഴിലുണ്ട്. ജമാഅത്തെ ഇസ്‌ലാമി മുഖപത്രമായ പ്രബോധനം വാരികയുടെ മുഴുവൻ ആർക്കൈവ്സും ഇവിടെയാണുള്ളത്. കോഴിക്കോട് വെള്ളിമാട് കുന്നിലാണ് ഡാറ്റാബാങ്ക് ഓഫീസ്.

ജമാഅത്തെ ഇസ്‌ലാമി അഖിലേന്ത്യാ അമീർ മൗലാനാ ജലാലുദ്ദീൻ അൻസ്വർ ഉമരി ചെയർമാനും ജമാഅത്തെ ഇസ്‌ലാമി കേരള അമീർ അടക്കം മറ്റു ട്രസ്റ്റ്മെമ്പർമാരുമടങ്ങുന്ന ഭരണസമിതിയാണ് ട്രസ്റ്റിന് മേൽനോട്ടം വഹിക്കുന്നത്.



</doc>
<doc id="152289" url="https://ml.wikipedia.org/wiki?curid=152289" title="അനക്സിമാണ്ടർ">
അനക്സിമാണ്ടർ

ഏഷ്യാമൈനറിലെ മിലീറ്റസിൽ ജനിച്ച ശാസ്ത്രജ്ഞനും ദാർശനികനുമായിരുന്നു അനക്സിമാണ്ടർ. ദാർശനികനായ തേലിസിന്റെ സുഹൃത്തും സാമോസ് ചക്രവർത്തി പോളിക്രാറ്റീസിന്റെ രാജസദസ്സിലെ അംഗവുമായിരുന്നു. ജീവിതകാലം ബി.സി. ആറാം നൂറ്റാണ്ടായിരുന്നു എന്ന് വിശ്വസിക്കപ്പെടുന്നു.

ഭൂമിശാസ്ത്രം, ജ്യോതിശാസ്ത്രം, പ്രപഞ്ചോത്പത്തി എന്നീ ശാസ്ത്രശാഖകളിൽ ഗ്രന്ഥങ്ങൾ ഇദ്ദേഹം രചിച്ചിട്ടുണ്ട്. അന്ന് അറിവുള്ളിടത്തോളം വിവരങ്ങൾ ഉൾപ്പെടുത്തി ഭൂപടം ആദ്യമായി തയ്യാറാക്കിയത് ഇദ്ദേഹമാണ്. പ്രാകൃതഘടികാരം നിർമിച്ചു ഭൂമിക്കു വൃത്തസ്തംഭാകൃതിയാണെന്നും ഭൂഭ്രമണം വക്രപഥത്തിലാണെന്നും അഭിപ്രായപ്പെട്ടു. അയനാന്തങ്ങളും, ദിനരാത്രങ്ങൾ തുല്യമായി വരുന്നകാലം നിർണയിക്കാനുള്ള ഘടികാരസൂചിയും കണ്ടുപിടിച്ചു.

നിർവികല്പമായ ഏതോ ഒരു പദാർഥത്തെ മൌലിക ഘടകമായി സ്വീകരിച്ചു. സ്വയംഭൂവും സജീവവുമായിരുന്നു ആ കണിക. പ്രപഞ്ചഘടനയെക്കുറിച്ചുള്ള ആദ്യത്തെ ശാസ്ത്രീയതത്ത്വം അനക്സിമാണ്ടറുടേതാണെന്നു പറയാം.

അഗോചരവും അപരിചിതവുമായ ആദ്യമൂലകത്തിൽനിന്നു ചൂട്, തണുപ്പ് എന്നീ വൈരുദ്ധ്യങ്ങളുടെ വേർപെടൽ എന്ന പ്രക്രിയയിലൂടെയാണ് പ്രപഞ്ചമെന്ന ബാഹ്യാനുഭവമുണ്ടായത്. വൈരുദ്ധ്യങ്ങളുടെ സംഘട്ടനം തന്നെയാണ് ഈ വേർപെടൽ. ഈ പ്രക്രിയയാണ് അനക്സിമാണ്ടറുടെ പ്രപഞ്ചസിദ്ധാന്തത്തിന്റെ കാതൽ. ചൂടും തണുപ്പും അനന്തതയിൽനിന്നു വേർപിരിഞ്ഞുനിന്നു. തണുപ്പ് ഉള്ളിലൊതുക്കിക്കൊണ്ടുള്ള തീഗോളമുണ്ടായി. അതിന്റെ കേന്ദ്രം ഉറച്ചു ഭൂമിയായി. ഈ പ്രക്രിയ തുടർന്നുപോയി, പ്രപഞ്ചം രൂപപ്പെട്ടു. ഭൂമി, വായു, അഗ്നി, ജലം എന്നീ ഭൂതങ്ങൾ വീണ്ടും യോജിക്കുകയും സംഘട്ടനത്തിലൂടെ വേർപെടുകയും ചെയ്യുമ്പോൾ പ്രപഞ്ചത്തിലെ വിവിധ ലോകങ്ങൾ ഉണ്ടാകുകയും നശിക്കുകയും ചെയ്യുന്നു. പ്രപഞ്ചത്തിന് ഒരു ഉദ്ഭവമുള്ളതിനാൽ അന്ത്യവുമുണ്ടായിരിക്കുമെന്നും അവസാനം പ്രപഞ്ചം ആദ്യമൂലകത്തിലേക്കുതന്നെ തിരിച്ചെത്തുമെന്നും അനക്സിമാണ്ടർ വിശ്വസിച്ചു.

വൈരുദ്ധ്യങ്ങളുടെ വേർപെടൽ അഥവാ സംഘട്ടനം എന്ന അനുസ്യൂതമായ പ്രക്രിയയിലൂടെതന്നെയാണ് ജീവോത്പത്തി; ജലത്തിൽ ഊഷ്മാവിന്റെ പ്രതിപ്രവർത്തനമാണ് ജിവന്റെ ഉത്പത്തിക്കാധാരം; കടൽജീവികളാണ് ആദ്യമുണ്ടായത്; മനുഷ്യൻ മത്സ്യത്തിൽനിന്നാണ് പരിണമിച്ചത് എന്നിങ്ങനെ അനക്സിമാണ്ടർ സിദ്ധാന്തിച്ചു. മത്സ്യാവതാരമെന്ന ഹൈന്ദവ വിശ്വാസത്തോട് ഇതിനു സാദൃശ്യം കാണാവുന്നതാണ്. 



</doc>
<doc id="152294" url="https://ml.wikipedia.org/wiki?curid=152294" title="അനക്സിമെനിസ്">
അനക്സിമെനിസ്

ക്രിസ്തുവിന് മുമ്പ് ആറാം നൂറ്റാണ്ടിൽ മിലീറ്റസിൽ (ഏഷ്യാമൈനർ) ജീവിച്ചിരുന്ന ഒരു ദാർശനികനായിരുന്നു അനക്സിമെനിസ്. അനക്സിമാണ്ടറെ പോലെതന്നെ ഇദ്ദേഹവും പ്രപഞ്ചോദ്ഭവം ഒരു മൂലപദാർഥത്തിൽനിന്നാണെന്ന് വിശ്വസിച്ചിരുന്നു. ഈ മൂലപദാർഥം വായുവാണെന്ന് ഇദ്ദേഹം അഭിപ്രായപ്പെട്ടു. സംഘനനത്തിന്റെ ഫലമായി വായു തണുക്കുകയും കാറ്റ്, മേഘം, വെള്ളം, മണ്ണ്, പാറ എന്നിവ ഉണ്ടാകുകയും ചെയ്തു. വായു നേർത്ത് ചൂടുകൊണ്ട് അഗ്നിയായി മേലോട്ടു പൊങ്ങി സൂര്യൻ, ചന്ദ്രൻ, നക്ഷത്രങ്ങൾ എന്നീ ഗ്രഹങ്ങളായി പരിണമിച്ചു. ആത്മാവ് ജീവൻ നിലനിർത്തുന്നതുപോലെ, വായു പ്രപഞ്ചത്തെ നിലനിർത്തുന്നു. ഭൂമി പരന്നതാണെന്നും ഭൂമിയുടെ അടിയിലുള്ള വായു അതിനെ താഴെവീഴാതെ സൂക്ഷിക്കുന്നുവെന്നുമായിരുന്നു അനക്സിമെനിസിന്റെ സിദ്ധാന്തം. നക്ഷത്രങ്ങൾ വിദൂരസ്ഥിതങ്ങളാകയാൽ അവയിൽനിന്ന് ചൂടു ലഭിക്കുന്നില്ലെന്നും വായുവിന് ദിവ്യത്വമുണ്ടെന്നും അതിൽ നിന്നാണ് മറ്റു ദൈവങ്ങളുടെ ഉദ്ഭവമെന്നും ഇദ്ദേഹം അഭിപ്രായപ്പെട്ടു. പ്രപഞ്ചത്തെപ്പറ്റിയുള്ള ഇദ്ദേഹത്തിന്റെ അഭിപ്രായത്തോട് പൈതഗോറസ് യോജിച്ചു.

അനക്സിമെനിസിന്റെ ചില സിദ്ധാന്തങ്ങൾ അവിശ്വസനീയങ്ങളും മതവിശ്വാസങ്ങൾക്കെതിരും ആയിരുന്നു. എങ്കിലും ഒരു മൂലപദാർഥത്തിൽ നിന്നാണ് പ്രപഞ്ചവസ്തുക്കളുടെ ഉദ്ഭവം എന്ന സിദ്ധാന്തം മിലീറ്റസിലെ ഏകത്വവാദികൾ പ്രായേണ അംഗീകരിച്ചിരുന്നു. പിൽക്കാലത്ത് തത്ത്വചിന്തയെ ഇത് വളരെയധികം സ്വാധീനിച്ചിട്ടുണ്ട്.



</doc>
<doc id="152304" url="https://ml.wikipedia.org/wiki?curid=152304" title="ഇസ്‌ലാമിക വിജ്ഞാനകോശം (ഐ.പി.എച്ച്)">
ഇസ്‌ലാമിക വിജ്ഞാനകോശം (ഐ.പി.എച്ച്)

ഇസ്‌ലാമിനെയും മുസ്‌ലിംകളെയും കുറിച്ച് പഠിക്കാൻ മലയാള ഭാഷയിൽ ഇസ്‌ലാമിക് പബ്ലിഷിംഗ് ഹൗസ് പുറത്തിറക്കുന്ന ഒരു റഫറൻസാണ് ഇസ്‌ലാമിക വിജ്ഞാനകോശം (ഐ.പി.എച്ച്). 1995 ൽ ഒന്നാം വാള്യവും 2010ൽ വാള്യം 10 ഉം 2015 ൽ വാള്യം 12 ഉം പുറത്തിറങ്ങി.

ഇസ്‌ലാമും മുസ്‌ലിംകളുമായി ബന്ധപ്പെട്ട ലഭ്യമായ പരമാവധി വിവരങ്ങളും അകാരാദിക്രമത്തിൽ ക്രോഡീകരിച്ച് വിവിധ വാല്യങ്ങളിലായി പുറത്തിറക്കുകയാണ് ഉദ്ദേശ്യം. 300-ഓളം എഴുത്തുകാരുടെ കൂട്ടായ പരിശ്രമം ഈ സംരംഭത്തിനു പിന്നിലുണ്ട്. കേരളത്തിന് പുറത്തുള്ള പണ്ഡിതന്മാരുടെയും ചിന്തകന്മാരുടെയും സഹകരണവും പരമാവധി ലഭ്യമാക്കാൻ കഴിഞ്ഞിട്ടുണ്ട്. മലയാളത്തിലെ വിജ്ഞാനകോശം എന്ന നിലയിൽ കേരളത്തിന് പ്രത്യേക പ്രാധാന്യം നൽകിയിരിക്കുന്നു. നിലവിൽ 12 വാള്യങ്ങൾ ഇതിനകം പുറത്തിറങ്ങി. മലയാളത്തിലെ ഇസ്ലാമിക വൈജ്ഞാനിക സാഹിത്യത്തിന്റെ ഏറ്റവും വലിയ മുതൽക്കൂട്ടായി ഈ സംരംഭത്തെ കാണുന്നതിൽ തെറ്റില്ല. കേരളീയ ഇസ്ലാമിക പൈതൃകത്തിന് സവിശേഷ ഊന്നൽ കൊടുക്കുന്നത് കൊണ്ട് കേരള മുസ്ലിംകളുടെ ഏറ്റവും ബൃഹത്തായ ചരിത്രരേഖയായും ഇത് മാറിക്കഴിഞ്ഞിട്ടുണ്ട് എന്നും ഇസ്ലാമിക വിജ്ഞാനകോശ ചരിത്രത്തിലെ പയനിയർ വർക്ക് ആയി ഇതിനെ കാണാമെന്നും വിലയിരുത്തപ്പെടുന്നു.

ചീഫ് എഡിറ്റർ: ടി.കെ അബ്ദുല്ല
ഡയറക്ടർ: ശൈഖ് മുഹമ്മദ് കാരകുന്ന്
എക്സിക്യുട്ടീവ് എഡിറ്റർ: ഡോ. എ.എ ഹലീം
അസി. ഡയറക്ടർ: കെ.ടി. ഹുസൈൻ
അസി. എഡിറ്റർ: ശിഹാബുദ്ദീൻ ആരാമ്പ്രം
അസോസിയേറ്റ് എഡിറ്റേഴ്സ്: അബ്ദുറഹ്മാൻ മുന്നൂര്, അശ്റഫ് കീഴ്പറമ്പ്, ടി.കെ. ഉബൈദ്, വി.എ. കബീർ
സബ് എഡിറ്റർ: എം.കെ. അബ്ദുസ്സമദ്




ഐ.പി.എച്ച് പുറത്തിറക്കിയ ഇസ്‌ലാമിക വിജ്ഞാനകോശത്തിന്റെ ഉള്ളടക്കത്തിന് 2009-ൽ മുസ്‌ലിം സർവീസ് സൊസൈറ്റി ഏർപ്പെടുത്തിയ സി.എൻ. അഹ്‌മദ് മൗലവി എൻഡോവ്മെന്റ് അവാർഡും റഫറൻസ് ഗ്രന്ഥങ്ങളുടെ മികച്ച അച്ചടിക്കും നിർമ്മാണത്തിനും മഹാത്മാഗാന്ധി സർവ്വകലാശാല പ്രസിദ്ധീകരണ വിഭാഗം ഏർപ്പെടുത്തിയ "മുദ്രണമികവ് 2009" പ്രത്യേക പുരസ്കാരവും വിജ്ഞാനകോശത്തിന് ലഭിക്കുകയുണ്ടായി.


</doc>
<doc id="152306" url="https://ml.wikipedia.org/wiki?curid=152306" title="ഇസ്ലാമിക് വോയ്സ്">
ഇസ്ലാമിക് വോയ്സ്

ബാഗ്ലൂരിൽ നിന്നും പ്രസിദ്ധീകരിക്കുന്ന ഇംഗ്ലീഷ് ഭാഷയിലുള്ള ഇസ്ലാമിക മാസിക. എ.ഡബ്ലൂ സാദത്തുല്ല ഹുസൈനിയുടെ നേതൃത്വത്തിൽ 1987 ൽ പ്രസിദ്ധീകരണമാരംഭിച്ചു. മഖ്ബൂൽ അഹ്മദ് സിറാജ്, ഡി.എ സേട്ട്, ഖാലിദ് മക്കി തുടങ്ങിയവരാണ് മറ്റു സ്ഥാപകാംഗങ്ങൾ. ഇംഗ്ലീഷ് ഭാഷയിൽ ഇസ്ലാമിനെയും മുസ്ലിം ലോകത്തെയും പരിചയപ്പെടുത്തുക എന്നതാണ് ഇസ്ലാമിക് വോയ്സിന്റെ ലക്ഷ്യം.വിവിധ സമുദായങ്ങൾക്കിടയിൽ സൗഹാർദ്ദമുണ്ടാക്കുക, മുസ്ലിംകളെ ഉത്തമപൗരന്മാരാവാൻ പ്രേരിപ്പിക്കുക എന്നിവയും ലക്ഷ്യമിടുന്നു. ടാബ്ലോയ്ഡ് സൈസിൽ 24 പേജുകളായിട്ടാണ് മാസിക പുറത്തിറങ്ങികൊണ്ടിരിക്കുന്നത്. ബാഗ്ലൂരിലെ 3 പാഠഗ്രോവ് റോയിലെ വിക്ടോറിയ ലേഔട്ടിലാണ് ഓഫീസ് പ്രവർത്തിക്കുന്നത്.
മാസികയുടെ ഈ പതിപ്പ്


</doc>
<doc id="152312" url="https://ml.wikipedia.org/wiki?curid=152312" title="അനത്തോളിയൻ ഭാഷകൾ">
അനത്തോളിയൻ ഭാഷകൾ

അനത്തോളിയ, എന്നുകൂടി പേരുള്ള പുരാതന ഏഷ്യാമൈനറിൽ സംസാരിക്കപ്പെട്ടിരുന്ന ഭാഷകളെ അനത്തോളിയൻ ഭാഷകൾ എന്നു പറയുന്നു. ഗ്രീക് ഭാഷയുടെ അധീശത്വം ആരംഭിക്കുന്ന എ.ഡി. ഒന്നാം നൂറ്റാണ്ടു വരെ ഇവയ്ക്കു പ്രചാരം ഉണ്ടായിരുന്നു. അനത്തോളിയൻ ഭാഷകളെപ്പറ്റിയുള്ള വിവരങ്ങൾ ഏറിയകൂറും ഗ്രീസിൽ നിന്നാണ് ലഭിക്കുന്നത്. ഈജിപ്റ്റിലും മെസൊപ്പൊട്ടോമിയയിലും നിലവിലിരുന്ന ഒരു സമ്പുഷ്ട സംസ്കാരത്തെ മുഴുവൻ പ്രതിനിധാനം ചെയ്യുന്ന ഈ ഭാഷകളെപ്പറ്റിയുള്ള നിരവധി രേഖകൾ പുരാവസ്തു ഗവേഷണം മൂലം വെളിച്ചത്തു വന്നിട്ടുണ്ട്.

അതിപ്രാചീനമായ ഒരു ചരിത്രമാണ് അനത്തോളിയയ്ക്കുള്ളത്. ബി.സി. 3000-ത്തോടടുത്ത് മെസൊപ്പൊട്ടോമിയയിലെ അക്കേദിയൻ ആക്രമണകാരികൾ സുമേറിയൻ ഭാഷയുടെ ആദിരൂപത്തെ തങ്ങളുടെ സ്വന്തം ഭാഷയായി ഉപയോഗിച്ചുപോന്നിരുന്നുവെന്നതിനു തെളിവുകളുണ്ട്. ഈ ആദിരൂപം അനത്തോളിയൻ ഭാഷകളിൽ പ്രകടമായിക്കാണാം. അതിപ്രാചീനമായ ഒരു സംസ്കാരത്തിന്റെയും ഭാഷയുടെയും പ്രാഗ്‌രൂപം അനത്തോളിയയിലെ പുരാവസ്തു ശേഖരത്തിൽ കണ്ടെത്താൻ കഴിയും. ഇവയിൽ അനത്തോളിയൻ ഭാഷകളുടെ അസംസ്കൃതരൂപവും പ്രതിഫലിക്കുന്നുണ്ട്.

ബി.സി. 20-ആം നൂറ്റാണ്ടിൽ അനത്തോളിയയെ സംബന്ധിച്ചിടത്തോളം വളരെ പ്രാധാന്യം അർഹിക്കുന്നു. കാക്കസസ് പ്രദേശങ്ങളിൽ നിന്ന് മെസൊപ്പൊട്ടോമിയയിലേക്ക് വന്ന ഇന്തോ-യൂറോപ്യൻ ഭാഷകൾ സംസാരിച്ചിരുന്ന "ഹിറ്റൈറ്റുകൾ" എന്ന ആക്രമണകാരികളുമായുള്ള സമ്പർക്കംമൂലം അക്കാലത്ത് പുതിയൊരു ചിത്രലിപി രൂപം കൊള്ളുവാനിടവന്നു. മധ്യ ഏഷ്യാമൈനറിലെ "കനെഷ" എന്ന സ്ഥലത്തുള്ള പുരാതന അസ്സീറിയൻ വാണിജ്യസംഘത്തിന്റെ രേഖകളിൽനിന്ന് അനത്തോളിയൻ ഭാഷയുടെ ഏറ്റവും പ്രാചീനമായ സ്വരൂപം മനസ്സിലാക്കുവാൻ സാധിക്കുന്നു. ഉയർന്ന നിലവാരം പുലർത്തുന്ന സാർവജനീനമായ അനത്തോളിയൻ ഭാഷയ്ക്ക് രൂപംനല്കിയത് ഹിറ്റൈറ്റുകൾ തന്നെയാണ്. ബി.സി. ഒൻപതു മുതൽ ഏഴു വരെയുള്ള നൂറ്റാണ്ടുങ്ങളിൽ "കസൈറ്റുകൾ" എന്ന ആക്രമണകാരികൾ അനത്തോളിയൻ പ്രദേശത്തു കടന്നപ്പോൾ ഇന്തോ-യൂറോപ്യൻ അർമീനിയൻ ഭാഷാഗോത്രവുമായി ബന്ധപ്പെട്ട അവരുടെ ഭാഷ അനത്തോളിയൻ ഭാഷകളെ വളരെ സ്വാധീനിക്കുകയുണ്ടായി. അനത്തോളിയൻ ഭാഷകളുടെ ശബ്ദസമുച്ചയത്തെ വികസിപ്പിക്കുവാൻ ഈ ഭാഷാ സമ്പർക്കം വളരെ സഹായകമായിത്തീർന്നു.

ഹിറ്റൈറ്റ് സാമ്രാജ്യത്തിലെ പുരാവസ്തുക്കൾ പരിശോധിച്ചപ്പോൾ, ഹിറ്റൈറ്റ്, അക്കേദിയൻ, ഹൂറിയൻ എന്നീ ഭാഷകളുടെ സങ്കലിത രൂപമുള്ള പല രേഖകളും കണ്ടെത്തുവാൻ സാധിച്ചു. പ്രാകൃത ദേവതകളെ ആരാധിക്കുമ്പോൾ ചൊല്ലാനുപയോഗിച്ചിരുന്ന മന്ത്രങ്ങളും കീർത്തനങ്ങളും ഖറ്റീഷ് ഭാഷയിലാണ് രചിക്കപ്പെട്ടിരുന്നതെന്ന് തെളിയിക്കുന്ന പല ലിഖിതങ്ങളും കണ്ടുകിട്ടിയിട്ടുണ്ട്. ഹത്തുസാസിനു വടക്കുപടിഞ്ഞാറുള്ള "പലാ" പ്രവിശ്യയിൽ ഇന്തോ-യൂറോപ്യൻ ഭാഷാഗോത്രവുമായി അടുപ്പമുള്ള ഒരു ഭാഷ വ്യവഹാരത്തിലിരുന്നതായി രേഖകളുണ്ട്. ഇതിനെ "പലാ ഭാഷ" എന്നു പറയുന്നു. ഈ പ്രവിശ്യയുടെ തെക്കൻ ഭാഗങ്ങളിൽ "ലൂവ്യൻ" എന്നും "ലൂയിഷ്" എന്നും പേരുള്ള മറ്റൊരു ഭാഷകൂടെ സംസാരിക്കപ്പെട്ടിരുന്നുവെന്ന് പുരാവസ്തുഗവേഷണത്തിൽനിന്ന് വ്യക്തമാകുന്നു. ഹിറ്റൈറ്റ്, പലാ, ലൂയിഷ്, ഖറ്റിഷ് തുടങ്ങിയവ അനത്തോളിയൻ ഭാഷാ സമൂഹത്തിലെ മുഖ്യ ഭാഷകളാണ്. ബി.സി. 1200-ഓടുകൂടി ഹിറ്റൈറ്റ് സാമ്രാജ്യം തകരുകയും അവരുടെ കേന്ദ്രശക്തി ശിഥിലമാവുകയും ചെയ്തപ്പോൾ, മാറിമാറി വന്ന രാഷ്ട്രീയ പരിതഃസ്ഥികൾ തദ്ദേശഭാഷകളിലും ചില പരിവർത്തനങ്ങൾ വരുത്തി. പുതിയ ജനങ്ങളുടേയും ഭാഷകളുടേയും പരസ്പര സമ്പർക്കംമൂലം പല അനത്തോളിയൻ ഭാഷകളിലും ചിത്രലിപികളുടെ സ്ഥാനത്ത് അക്ഷരമാലകൾ രൂപംകൊണ്ടത് ഇക്കാലത്താണ്. ചക്രവർത്തിമാരുടെ സ്മാരകമന്ദിരങ്ങളിൽ കൊത്തിവച്ചിട്ടുള്ള ശിലാലിഖിതങ്ങളിൽ ഈ നൂതന ലിപിരൂപങ്ങൾ കണ്ടെത്താൻ കഴിയും.

ഹിറ്റൈറ്റ് സാമ്രാജ്യത്തിന്റെ തകർച്ചയ്ക്കുശേഷം, അനത്തോളിയയുടെ പ്രാധാന്യം ദക്ഷിണഭാഗങ്ങളിൽ വ്യാപിക്കുവാൻ തുടങ്ങി. ഈജിയയിലേയും പടിഞ്ഞാറേ ഏഷ്യാമൈനറിലേയും ഭാഷകൾക്കും ഹിറ്റൈറ്റ് ഭാഷകൾക്കും തമ്മിൽ ദൃഢ സമ്പർക്കമുണ്ടായിരുന്നുവെന്ന് ഹിറ്റൈറ്റ് സാമ്രാജ്യത്തിന്റെ തെക്കൻ പ്രദേശങ്ങളിലെ നിരവധി സ്ഥലനാമങ്ങളിൽ നിന്നു വ്യക്തമാകുന്നു.

ബി.സി. 750-ഓടുകൂടി ഈജിയൻ പ്രദേശത്തും അനത്തോളിയൻ പ്രദേശത്തും ഗ്രീക് അക്ഷരമാല പ്രയോഗത്തിൽ വന്നതു നിമിത്തം അനത്തോളിയൻ ഭാഷയിലും ഒരു പുതിയ ലിപിമാല രൂപം കൊള്ളുവാൻ തുടങ്ങി. അക്കാലത്തുണ്ടായ എല്ലാ ലിഖിതങ്ങൾക്കും ഈ നൂതന ലിപികൾ ഉപയോഗിച്ചിരുന്നു. ഈ പുതിയ ലിപിമാല ഏഷ്യാമൈനറിന്റെ പടിഞ്ഞാറൻ ഭാഗങ്ങളിലും ഇയോണിയൻ ഗ്രീക് കോളനികളിലും വ്യാപിച്ചു. ഹിറ്റൈറ്റ് സാമ്രാജ്യത്തിന്റെ തകർച്ചയ്ക്കുശേഷം ഇന്തോ-യൂറോപ്യൻ ആക്രമണങ്ങളുടെ ഫലമായി മധ്യ അനത്തോളിയയിൽ രൂപംകൊണ്ട ഫ്രിജ്യാ എന്ന രാജ്യം ബി.സി. ഏഴാം ശ.-ത്തോടുകൂടി നാമാവശേഷമായി. ഇന്തോ-യൂറോപ്യനുമായി വളരെ അടുപ്പമുള്ള ഫ്രിജ്യൻ ഭാഷയിൽ എഴുതപ്പെട്ട പല ശിലാലേഖനങ്ങളും ആ രാജ്യത്തിന്റെ വകയായി ലഭ്യമാണ്. അനത്തോളിയന്റെ രൂപാന്തരം മാത്രമായ ഫ്രിജ്യൻ ഭാഷയുടെ ലിപിക്ക് ഗ്രീക് ലിപിയുമായി വളരെ സാദൃശ്യമുണ്ട്.

ഏഷ്യാമൈനറിന്റെ വിവിധ ഭാഗങ്ങളിൽ പല പ്രാദേശിക ഭാഷാരൂപങ്ങളും ജനഭാഷയായി വ്യവഹരിക്കപ്പെട്ടിരുന്നു. അവയിൽ പഫ്ലഗോണിയൻ, കപ്പഡോഷ്യൻ, സിലിഷ്യൻ, ലിക്കോണിയൻ, ഇസൌറിയൻ, പിസിഡ്യൻ, ഗലേഷ്യൻ എന്നിവ പ്രാധാന്യം അർഹിക്കുന്നു. ഈ ഭാഷകൾ ബി.സി. മൂന്നാം നൂറ്റാണ്ടിൽ വ്യവഹാരത്തിൽ ഇരുന്നതായി സൂചന നല്കുന്ന ലിഖിതങ്ങൾ ലഭിച്ചിട്ടുണ്ട്.

ക്യാരിയ, ലിഡിയ, ലിസിയ എന്നീ ഭാഷകളും ഒട്ടും അപ്രധാനമല്ല. ബി.സി. 600-മാണ്ട് ക്യാരിയൻ ഭാഷയിൽ എഴുതപ്പെട്ടവയെന്ന് വ്യക്തമായിട്ടുള്ള 75 ലഘു ശിലാലിഖിതങ്ങൾ കണ്ടുകിട്ടിയിട്ടുണ്ട്. ഗ്രീക് അക്ഷരമാലയേയും സൈപ്രിയോട് ലിപിരൂപങ്ങളെയും അനുകരിച്ചുണ്ടാക്കിയിട്ടുള്ള വിചിത്രമായ ഒരുതരം പ്രതീകാത്മകലിപികളിലാണ് ഈ ശിലാലിഖിതങ്ങൾ എഴുതപ്പെട്ടിരിക്കുന്നത്. സാർദിസ് എന്ന അതിപുരാതന നഗരത്തിലെ ഭാഷയായിരുന്നു ലിഡിയൻ. ഈ ഭാഷയിൽ എഴുതപ്പെട്ട 50 ലിഖിതങ്ങൾ കിട്ടിയിട്ടുണ്ട്. പക്ഷേ, ഇവ ഇനിയും വ്യാഖ്യാനിക്കപ്പെടാതെതന്നെ അവശേഷിക്കുന്നു. ദുരൂഹവും പ്രാചീനവുമായ ഒരു ലേഖനരൂപമാണ് ഈ ലിഖിതങ്ങളിൽ ദൃശ്യമാകുന്നത്. മിലിയൻ എന്നറിയപ്പെടുന്ന ചിത്രലിപിയിൽ എഴുതപ്പെട്ട 200-ൽ അധികം ലിഖിതങ്ങൾ ലിസിയൻ ഭാഷയുടേതായി ലഭിച്ചിട്ടുണ്ട്. ലിസിയൻ ചിത്രലിപികൾക്ക് ഗ്രീക് ലിപിമാലയുമായി വളരെ അടുപ്പം കാണുന്നു.

ലിഡിയൻ, ലിസിയൻ എന്നീ അനത്തോളിയൻ ഭാഷകളിൽ ഇന്തോ-യൂറോപ്യൻ ഭാഷകളുടെ സ്വരൂപസ്വഭാവങ്ങൾ പ്രകടമായി കാണാം. ദക്ഷിണ അനത്തോളിയയിൽ സംസാരിക്കപ്പെട്ടിരുന്ന ലൂയിഷ് ഭാഷകളുടെ വാക്യഘടനയിലും രൂപപരമായ കാര്യങ്ങളിലും വളരെയധികം സമാനഭാവങ്ങൾ ഉണ്ട്. ഗ്രീക്കിന്റെയും സംസ്കൃതത്തിന്റേയും തായ്‌വഴിയിൽപ്പെട്ടവയാണ് ഈ ഭാഷകൾ എന്ന അഭ്യൂഹത്തിന് ഉപോദ്ബലകമാണ് ഈ സമാനഭാവങ്ങൾ. മിക്ക അനത്തോളിയൻ ഭാഷകൾക്കും പ്രത്യേകം പ്രത്യേകം പദസമുച്ചയമുണ്ട്. എങ്കിലും അനവധി സമാനപദങ്ങൾ ഒന്നിലധികം ഭാഷകളിൽ കാണാം. തുടർച്ചയായുണ്ടായ വിദേശാക്രമണങ്ങളിലൂടെ വിഭിന്ന ജനങ്ങളുമായി സമ്പർക്കം പുലർത്തേണ്ടിവന്നതിനാൽ ഇന്തോ-യൂറോപ്യൻ ഭാഷകളിലെ നിരവധി പദങ്ങൾ മിക്ക അനത്തോളിയൻ ഭാഷകളിലും കടന്നുകൂടുവാൻ ഇടയായി.

ഇന്തോ-യൂറോപ്യൻ ഭാഷകളുമായി അനത്തോളിയൻ ഭാഷകൾക്ക് സമ്പർക്കം പുലർത്താനുള്ള സാഹചര്യം ലഭിച്ചതുമൂലം ഇന്തോ-യൂറോപ്യൻ ഭാഷകളുടെ വ്യാകരണപരവും ശബ്ദപരവുമായ സാദൃശ്യങ്ങൾ എല്ലാ അനത്തോളിയൻ ഭാഷകളിലും ഏറെക്കുറെ വന്നുചേർന്നു. തന്മൂലം അനത്തോളിയൻ ഭാഷകളുടെ അടിസ്ഥാനവ്യാകരണംപോലും ഇന്തോ-യൂറോപ്യന്റേതുമായി ഗണ്യമായ സാദൃശ്യം പുലർത്തുന്നു.



</doc>
<doc id="152330" url="https://ml.wikipedia.org/wiki?curid=152330" title="ജുറാസ്സിക്‌ പാർക്ക്‌ ( നോവൽ )">
ജുറാസ്സിക്‌ പാർക്ക്‌ ( നോവൽ )

ജോൺ മൈക്കൽ ക്രൈറ്റൺ 1990-ൽ എഴുതിയ ഒരു സയൻസ്-ഫിക്ഷൻ നോവൽ ആണ് ജുറാസ്സിക്‌ പാർക്ക്‌.

ഈ നോവലിനെ അടിസ്ഥാനം ആകി അതെ പേരിൽ 1993-ൽ സ്റ്റീവൻ സ്പിൽബർഗ്ഗ് ഒരു ചലച്ചിത്രം സംവിധാനം ചെയ്യുകയുണ്ടായി. ഈ സിനിമയ്ക്കു 3 ഓസ്കാർ അവാർഡുകളും കിട്ടി ( ജുറാസ്സിക്‌ പാർക്ക്‌ (ചലച്ചിത്രം) )



</doc>
<doc id="152344" url="https://ml.wikipedia.org/wiki?curid=152344" title="അനധ്യായം">
അനധ്യായം

പ്രാചീന വൈദികവിദ്യാഭ്യാസക്രമത്തിൽ പഠനത്തിൽ നിന്ന് ഒഴിവുള്ള ദിവസത്തെ അനധ്യായം എന്നു പറയുന്നു. "അവധി, കല്പന, ഒഴിവുദിവസം" എന്നെല്ലാം ആധുനിക വ്യവഹാരത്തിൽ സ്ഥലം പിടിച്ചു കഴിഞ്ഞിട്ടുള്ള സംജ്ഞയുടെ പര്യായമാണ് അനധ്യായം.

ഇന്നയിന്ന തിഥികളിൽ പഠനം പാടില്ല എന്നായിരുന്നു പ്രാചീനകാലത്തെ വിധി. പ്രതിപദം, സപ്തമി, നാലാം കാല്, അഷ്ടമി, പ്രദോഷം, ചതുർദശി, വാവ്, സൂര്യ-ചന്ദ്രഗ്രഹണങ്ങളെ തുടർന്നുള്ള മൂന്നു ദിവസങ്ങൾ എന്നിവ അനധ്യായദിനങ്ങളായിരുന്നു. ഉത്സവങ്ങൾ നടക്കുന്ന ക്ഷേത്രങ്ങളുടെ പരിസരങ്ങളിലുള്ളവർക്ക് ആ ദിവസങ്ങളിൽ പഠനം പതിവില്ല. നീണ്ട ഇടിമുഴക്കം കേൾക്കുന്ന ദിവസങ്ങളും അനധ്യായ ദിവസങ്ങളായി പ്രഖ്യാപിക്കപ്പെട്ടിരുന്നു. മാന്യാതിഥികൾ സന്ദർശനത്തിനെത്തുന്ന ദിവസങ്ങളിൽ ശിഷ്യൻമാർക്ക് ആചാര്യൻ ഒഴിവുനല്കിവന്നു. അങ്ങനെയുള്ള ദിവസങ്ങൾ "ശിഷ്ടാനധ്യായ"ങ്ങളാണ്. "അനധ്യായത്തിന് കാരണഭൂതൻമാരായിരിക്കുന്ന ആ വെള്ളത്താടിക്കാർക്ക് സ്വാഗതം ഭവിക്കട്ടെ" എന്ന് ഭവഭൂതിയുടെ ഉത്തരരാമചരിതം നാടകത്തിൽ മുനികുമാരൻമാർ പറയുന്നത് അധ്യേതാക്കൾക്ക് അന്നും ഇന്നുമുള്ള അനധ്യായപ്രേമത്തിന് നിദർശനമാണ്. 


</doc>
<doc id="152347" url="https://ml.wikipedia.org/wiki?curid=152347" title="എൽ.കെ. അനന്തകൃഷ്ണയ്യർ">
എൽ.കെ. അനന്തകൃഷ്ണയ്യർ

നരവംശശാസ്ത്രത്തിനു സവിശേഷ സംഭാവനകൾ നൽകിയ കേരളീയപണ്ഡിതനായിരുന്നു എൽ. കെ അനന്തകൃഷ്ണയ്യർ. പാലക്കാട്ട് ലക്ഷ്മീനാരായണപുരം ഗ്രാമത്തിൽ 1861-ൽ കൃഷ്ണയ്യരുടെയും സുബ്ബലക്ഷ്മി അമ്മാളുടെയും പുത്രനായി ഇദ്ദേഹം ജനിച്ചു. ഹൈസ്കൂൾ വിദ്യാഭ്യാസത്തിനുശേഷം മദ്രാസ് ക്രിസ്ത്യൻ കോളജിൽ ചേർന്ന് ശാസ്ത്രവിഷയത്തിൽ ബി.എ. ബിരുദം സമ്പാദിച്ചു (1883). അവിടത്തെ പ്രിൻസിപ്പലായിരുന്ന ഡോ. വില്യം മില്ലർ അനന്തകൃഷ്ണയ്യരിൽ വലിയ സ്വാധീനം ചെലുത്തുകയുണ്ടായി. സഹപ്രവർത്തകർ, സുഹൃത്തുക്കൾ എന്നിവരുമായി അടുത്തിടപഴകാനും തന്റെ അനുഭവജ്ഞാനം വികസിപ്പിക്കാനും ഇദ്ദേഹം പ്രത്യേകം താത്പര്യം പ്രദർശിപ്പിച്ചിരുന്നു. ഈ അനുഭവമാണ് പിൽക്കാലത്ത് നരവംശശാസ്ത്രഗവേഷണത്തിൽ ഇദ്ദേഹത്തിനുണ്ടായ താത്പര്യത്തിന്നടിസ്ഥാനം.

ഇന്ത്യയിൽ നരവംശശാസ്ത്രഗവേഷണത്തിന് ഔദ്യോഗികമായ അംഗീകാരം ലഭിച്ചത് സർ ഹെർബർട് റിസ്ലിയുടെ ശ്രമഫലമായാണ്. അങ്ങനെ 1902-ൽ റിസ്ലി തന്നെ "ഇന്ത്യൻ എത്നോഗ്രാഫിക് സർവെ" ഉദ്ഘാടനം ചെയ്തു. തുടർന്ന് വിവിധ സംസ്ഥാനങ്ങളിൽ നരവംശശാസ്ത്ര ഗവേഷണങ്ങൾ ആരംഭിച്ചു. അതോടുകൂടി കൊച്ചിസംസ്ഥാനത്തെ നരവംശശാസ്ത്രവകുപ്പിന്റെ സൂപ്രണ്ടായി അനന്തകൃഷ്ണയ്യർ നിയമിതനായി. ഇദ്ദേഹത്തിന്റെ ഗവേഷണഫലങ്ങൾ രണ്ടു വാല്യങ്ങളായി പ്രസിദ്ധീകരിക്കപ്പെട്ടു (Cochin Tribes & Castes 1904-06). അവ ഇന്ത്യൻ നരവംശ ശാസ്ത്രത്തിലെ ക്ലാസ്സിക്കുകളായി കരുതപ്പെടുന്നു. തുടർന്ന് തൃശൂരിലെ കാഴ്ചബംഗ്ലാവിന്റെയും മൃഗശാലയുടെയും സൂപ്രണ്ടായി അനന്തകൃഷ്ണയ്യർ നിയമിക്കപ്പെട്ടു. 1921-ൽ ഇദ്ദേഹം കൊൽക്കത്ത സർവകലാശാലയുടെ നരവംശ ശാസ്ത്രവകുപ്പിൽ അധ്യാപകനായും തുടർന്ന് പ്രസ്തുത വകുപ്പിന്റെ തലവനായും ബോർഡ് ഒഫ് സ്റ്റഡീസിന്റെ ചെയർമാനായും സേവനം അനുഷ്ഠിച്ചു. 1924-ൽ മൈസൂറിലെ നരവംശശാസ്ത്ര സർവെയുടെ ചുമതല വഹിക്കുവാനും ഇദ്ദേഹം നിയോഗിക്കപ്പെട്ടു. മൈസൂർ സംസ്ഥാനത്തെ ആദിവാസികളെയും വിഭിന്നജാതികളെയും പറ്റി ഇദ്ദേഹം പ്രസിദ്ധീകരിച്ച നാലു വാല്യങ്ങളുള്ള ഗ്രന്ഥം (The Mysore Tribes and Castes) ഇന്ത്യൻ നരവംശശാസ്ത്രത്തിനു ലഭിച്ച മറ്റൊരു മുതൽക്കൂട്ടാണ് (1924-34). 1924-ൽ പ്രസിദ്ധീകൃതമായ "സുറിയാനി ക്രിസ്ത്യാനികളെ സംബന്ധിച്ച നരവംശപഠനം" (Anthropology of the Syrian Christians) ഇദ്ദേഹത്തിന്റെ ഈടുറ്റ മറ്റൊരു കൃതിയാണ്.

അനന്തകൃഷ്ണയ്യരുടെ പ്രശസ്തി പാശ്ചാത്യദേശങ്ങളിൽ എത്തിച്ചേർന്നു. യൂറോപ്പിലെ അനേകം സർവകലാശാലകൾ ഇദ്ദേഹത്തെ പ്രഭാഷണം നടത്തുന്നതിനു ക്ഷണിച്ചു. ഫ്ലോറൻസ് സർവകലാശാല ഇദ്ദേഹത്തിന് യൂണിവേഴ്സിറ്റി മെഡൽ സമ്മാനിച്ചു. 1934-ൽ ലണ്ടനിൽ നടന്ന അന്താരാഷ്ട്ര-നരവംശശാസ്ത്രസമ്മേളനത്തിൽ നരവംശശാസ്ത്ര-സാമൂഹ്യശാസ്ത്രവിഭാഗത്തിന്റെ ഉപാധ്യക്ഷനായി ഇദ്ദേഹം തിരഞ്ഞെടുക്കപ്പെട്ടു. ഫ്രഞ്ചു പ്രസിഡന്റ് ഇദ്ദേഹത്തെ "ഓഫീസർ ഡി അക്കാദമി" സ്ഥാനം നൽകി ബഹുമാനിച്ചപ്പോൾ ഇന്ത്യാ ഗവൺമെന്റ് ഇദ്ദേഹത്തിന് "ദിവാൻ ബഹദൂർ" എന്ന ബിരുദം നൽകി. ബ്രസ്ലാ സർവകലാശാല ഇദ്ദേഹത്തിന് ഡോക്ടർ ബിരുദം സമ്മാനിച്ചു.

1937 ഫെബ്രുവരി 26-ന് ഇദ്ദേഹം അന്തരിച്ചു. അനന്തകൃഷ്ണയ്യരുടെ പുത്രനായ എൽ.എ. കൃഷ്ണയ്യരും പൌത്രനായ എൽ.കെ. ബാലരത്നവും നരവംശശാസ്ത്രപണ്ഡിതൻമാരാണ്.



</doc>
<doc id="152350" url="https://ml.wikipedia.org/wiki?curid=152350" title="ബ്രൂസ് വില്ലിസ്">
ബ്രൂസ് വില്ലിസ്

ബ്രൂസ് വില്ലിസ് എന്നറിയപ്പെടുന്ന വാൾട്ടർ ബ്രൂസ് വില്ലിസ് (ജനനം 1955 മാർച്ച് 19) ഒരു അഭിനേതാവ്,ചലച്ചിത്ര നിർമ്മാതാവ് ,സംഗീതജ്ഞൻ എന്നീ നിലകളിൽ പ്രശസ്തനാണ്.ഡൈ ഹാർഡ് ചിത്രങ്ങളിലെ ജോൺ മക്ലൈൻ എന്ന കഥാപാത്രത്തിലൂടെ ശ്രദ്ധേയനായി.മറ്റു പ്രധാന ചിത്രങ്ങൾ 12 മങ്കീസ്,ദ സിക്സ്ത് സെൻസ്,പൾപ്പ് ഫിക്ഷൻ,ആർമഗഡൺ തുടങ്ങിയവയാണ്.
പ്രധാന അവാർഡുകൾ രണ്ടു തവണ എമ്മി അവാർഡ് ജേതാവ്, ഗോൾഡൻ ഗ്ലോബ് അവാർഡ് ജേതാവ്,നാലു തവണ സാറ്റേൺ അവാർഡ് നാമനിർദ്ദേശം.


</doc>
<doc id="152360" url="https://ml.wikipedia.org/wiki?curid=152360" title="സഹാഗണിലെ വിശുദ്ധ ജോൺ">
സഹാഗണിലെ വിശുദ്ധ ജോൺ

റോമൻ കത്തോലിക്കാ സഭയിലെ ഒരു വിശുദ്ധനാണ് സഹാഗണിലെ വിശുദ്ധ ജോൺ. ഇദ്ദേഹം സ്‌പെയ്‌നിൽ അറിയപ്പെടുന്ന ഒരു സുവിശേഷപ്രഘോഷകനായിരുന്നു.

സ്പെയിനിലെ സഹാഗണിൽ 1419 - ൽ ജനിച്ചു. വിവാഹശേഷം വളരെ വൈകി പതിനാറു വർഷങ്ങൾക്കു ശേഷമാണ് മാതാപിതാക്കൾക്ക് ജോൺ ജനിച്ചത്. ബെനഡിക്‌ടൈൻസിന്റെ ആശ്രമത്തിൽ ജോൺ വിദ്യാഭ്യാസം നടത്തി. ഇക്കാലയളവിൽ ജോൺ തന്റെ കയ്യിൽ ഉണ്ടായിരുന്ന വസ്തുക്കൾ മറ്റുള്ളവർക്ക്‌ ദാനം ചെയ്തിരുന്നു. തന്മൂലം ജോൺ പൂർണ്ണദാരിദ്ര്യത്തിലായിരുന്നു കഴിഞ്ഞുകൂടിയത്‌.

ബിഷപ്പിന്റെ അനുവാദത്തോടെ സലമാൻസായിൽ ജോൺ തിയോളജി പഠനം പൂർത്തിയാക്കി. കോൺവെന്റിന്റെ പ്രിയോരായും നോവീസ്‌ മാസ്റ്ററായും ജോൺ സേവനമനുഷ്‌ഠിച്ചു. വിശുദ്ധ കുർബാനയുടെ ആരാധകനായിരുന്ന ജോൺ ഏറെ മണിക്കൂർ ചെലവഴിച്ചാണ്‌ ബലി അർപ്പണം നടത്തിയിരുന്നത്. ഇത് പരാതിക്കിടയാക്കുകയും അധികാരികൾ അദ്ദേഹത്തെ ഇതിൽ നിന്ന്‌ വിലക്കുകയും ചെയ്തു. വ്യക്തികളുടെ അഭിപ്രായവ്യത്യാസങ്ങൾ പരിഹരിക്കുവാനും പ്രശ്‌നങ്ങൾക്ക്‌ തീർപ്പുകല്‌പിക്കുവാനും ജോണിന്‌ സവിശേഷമായ കഴിവുണ്ടായിരുന്നു. അതിനാൽ ഒരു പ്രഭുവിന് ജോണിനോട് വിരോധമുണ്ടാകുകയും അദ്ദേഹത്തെ വധിക്കുവാനായി കൊലയാളികളെ അയക്കുകയും ചെയ്തു. ജോണിന്റെ വിശുദ്ധി മൂലം അവർക്ക് കൃത്യം നിർവഹിക്കുവാനായില്ല. തുടർന്ന് അവർ ജോണിനോട്‌ മാപ്പപേക്ഷിച്ചു പിന്തിരിഞ്ഞു. പിന്നീട്‌ ആ പ്രഭു രോഗബാധിതനായി. എന്നാൽ ജോണിന്റെ പ്രാർത്ഥന വഴി പ്രഭു സൗഖ്യം നേടി. വിശുദ്ധിക്ക്‌ നിരക്കാത്ത തിന്മകളെ ജോൺ ശക്തമായി എതിർത്തിരുന്നു. 

പാപകരമായ ജീവിതം നയിച്ച ഒരു സ്‌ത്രീയുടെ പങ്കാളിയെ ജോൺ മാനസാന്തരപ്പെടുത്തി നന്മയിലേക്ക് നയിച്ചു. തന്മൂലം ആ സ്ത്രീയിൽ വിരോധം സൃഷ്ടിക്കപ്പെടുകയും അവർ മരുന്നെന്ന വ്യാജേന വിഷം നല്‌കി ജോണിനെ കൊലപ്പെടുത്തുകയുമായിരുന്നു. തിന്മയോടുള്ള എതിർപ്പാണ് ജോണിന്റെ മരണത്തിനു കാരണമായി ഭവിച്ചത്. ഈ അവസ്ഥയിലും സന്തോഷത്തോടെയാണ് ജോൺ എല്ലാം ഏറ്റുവാങ്ങിയത്. മാസങ്ങളോളം കഠിനമായ വേദന സഹിച്ച് 1479 ജൂൺ 11 - ന്‌ ജോൺ അന്തരിച്ചു. 1601 - ൽ ക്ലമന്റ് എട്ടാമൻ മാർപ്പാപ്പ ജോണിനെ വാഴ്ത്തപ്പെട്ടവനായി പ്രഖ്യാപിച്ചു. 1690 ഒക്ടോബർ 16 - ന് റോമിൽ വച്ച് അലക്സാണ്ടർ എട്ടാമൻ മാർപ്പാപ്പ ജോണിനെ വിശുദ്ധനായി പ്രഖ്യാപിച്ചു. വിശുദ്ധന്റെ തിരുനാൾ ജൂൺ 11 - ന് ആചരിക്കുന്നു.



</doc>
<doc id="152367" url="https://ml.wikipedia.org/wiki?curid=152367" title="മുട്ടക്കറി">
മുട്ടക്കറി

വളരെ എളുപ്പത്തിൽ ഉണ്ടാക്കാവുന്നതും, സ്വാദിഷ്ഠവുമായ ഒരു വിഭവമാണ് മുട്ടക്കറി. ഇത് ചോറ്, ചപ്പാത്തി, അപ്പം എന്നിവയോടൊപ്പം കഴിക്കാൻ വളരെ ഉത്തമമാണ്.

സാമാന്യം വലിപ്പത്തിലുള്ള ഒരു പാത്രം അടുപ്പത്ത് വെച്ച് ചൂടാക്കുക. അതിൽ എണ്ണ ഒഴിച്ച് ശേഷം , ചൂടായ എണ്ണയിലേക്ക് സവാള , ഇഞ്ചി . പച്ചമുളക് , കറിവേപ്പില എന്നിവ ചേർത്ത് വഴറ്റുക. നല്ലപോലെ വഴറ്റിയശേഷം അതിലേക്ക് മസാല ,ഉപ്പ് , മഞ്ഞൾപ്പൊട എന്നിവചേർക്കുക. നന്നായി കുറുകുമ്പോൾ ഈ മിശ്രിതത്തിലേക്ക് തേങ്ങാപാൽ ചേർക്കുക. ചെറു തീയിൽ കുറച്ചു നേരം വേവിക്കുക. പിന്നീട് ഇത്
ചൂടോടെ വിളമ്പാവുന്നതാണ്.


</doc>
<doc id="152373" url="https://ml.wikipedia.org/wiki?curid=152373" title="ഗപ്പി">
ഗപ്പി

അലങ്കാരമത്സ്യങ്ങളിൽ ഏറെ പേരുകേട്ട ഒരു മത്സ്യമാണ് ഗപ്പി. മോളി, എൻഡ്ലർ‌ മത്സ്യം എന്നിവ ഉൾപ്പെടുന്ന പൊയിസീലിഡേ കുടുംബത്തിലെ ഏറ്റവും ചെറിയ അംഗമാണ് ഗപ്പി. 
പെൺ മീനിനു ഏകദേശം നീളം 4–6 സെ മീ ആണ്, ആൺ മീനിനു 2.5–3.5 സെ മീ ആണ് നീളം. ആൺ മത്സ്യങ്ങൾ ചെറുതാണെങ്കിലും വളരെ ഭംഗി ഉള്ള നിറവും വൈവിധ്യമാർന്ന വാലുകളും ഉള്ളവയാണ്. പലതും വർണം വാരി വിതറിയ പോലെയോ വർണ്ണഭംഗിയുള്ള വരകളും പൊട്ടുകളും ആയോ കാണാം. എന്നാൽ പെൺ മത്സ്യങ്ങൾ പൊതുവേ മങ്ങിയ ചാര നിറത്തിൽ കാണപ്പെടുന്നു.

വാലിന്റെ സവിശേഷത കൊണ്ടും , നിറത്തെ അടിസ്ഥാനമാക്കിയും ആണ് ഗപ്പികളെ പ്രധാനമായും വിഭജിച്ചിരിക്കുന്നത്. ഇതിൽ തന്നെ കറുത്ത കണ്ണ് ഉള്ളവയും ചുവപ്പു കണ്ണ് ഉള്ളവയും ഉണ്ട്. കറുത്ത കണ്ണ് ഉള്ള ഗപ്പികൾ കൂടുതൽ കുഞ്ഞുങ്ങളെ പ്രസവിക്കുന്നു ചുവപ്പു കണ്ണുള്ളവ വളരെ കുറവ് എണ്ണത്തെ മാത്രമേ പ്രസവിക്കുന്നുമുള്ളു. ചുവന്ന കണ്ണുള്ള ഗപ്പി കുഞ്ഞുങ്ങളെ വളർത്തി എടുക്കണമെങ്കിൽ ആർട്ടീമിയ പോലുള്ള ലൈവ് ഫുഡ്ഡുകൾ അത്യാവശ്യമാണ്. ചുവന്ന കണ്ണുള്ള ആൽബിനോ ടൈപ്പ് ഗപ്പികൾ വളരെ സെൻസിറ്റീവ് ആയാണ് കാണപ്പെടുന്നത് 

വാലിന്റെ പ്രത്യേകതയനുസരിച്ച്<br>
വൈൽ റ്റൈൽ ഗപ്പി, ഫ്ലാഗ് റ്റൈൽ ഗപ്പി, ലോവർ സ്വാർഡ് റ്റൈൽ ഗപ്പി, ലേസ് റ്റൈൽ ഗപ്പി, ലെയർ റ്റൈൽ ഗപ്പി, ലോങ്ങ്‌ ഫിൻ ഗപ്പി, ഫാൻ റ്റൈൽ ഗപ്പി, അപ്പർ സ്വാർഡ് റ്റൈൽ ഗപ്പി, ഡബിൾ സ്വാർഡ് റ്റൈൽ ഗപ്പി, റെഡ് അപ്പർ റ്റൈൽ ഗപ്പി, ട്രിയാങ്കിൽ റ്റൈൽ ഗപ്പി, റൌണ്ടട് ഗപ്പി, ഫാൻസി ഗപ്പി, ടെക്സിഡോ ഗപ്പി, ഗ്ലാസ്‌ ഗപ്പി, ഗ്രാസ് ഗപ്പി, മൊസൈക് ഗപ്പി, കിംഗ്‌ കോബ്ര ഗപ്പി, സ്നേക്ക് സ്കിൻ ഗപ്പി, പീ കൊക്ക് ഗപ്പി .

നിറം അനുസരിച്ചു<br>
റെഡ് ഗപ്പി, മോസ്കോ ബ്ലൂ, മോസ്കോ ബ്ലാക്ക്, ഫുൾ ബ്ലാക്ക്‌, ഹാഫ് ബ്ലാക്ക്‌, ഗ്രീൻ ടെക്സിഡോ, യെല്ലോ ഗപ്പി ,ഗോൾഡൻ ഗപ്പി .

ആൺ മത്സ്യങ്ങൾ

പെൺ മത്സ്യങ്ങൾ

2 . Guppy Fish Kerala


</doc>
<doc id="152375" url="https://ml.wikipedia.org/wiki?curid=152375" title="അനന്തതാസ്പർശകം">
അനന്തതാസ്പർശകം

ക്ഷേത്രഗണിതത്തിൽ, ചില വക്രരേഖകളെ അനന്തമായി നീട്ടിക്കൊണ്ടു പോകാം. അത്തരം ഒരു രേഖയോടു കൂടുതൽ കൂടുതലായി അടുത്തുകൊണ്ടുതന്നെ അനന്തതയെ ലക്ഷ്യമാക്കിക്കൊണ്ടു (tending to infinity) നീണ്ടുപോകുന്ന ഒരു രേഖയുണ്ടെങ്കിൽ അതിനെ ആ വക്രരേഖയുടെ അനന്തതാസ്പർശകമെന്നു വിളിക്കുന്നു. ഒരു വക്രരേഖയ്ക്കും അതിന്റെ സ്പർശകത്തിനും തമ്മിൽ പൊതുവായുള്ള ബിന്ദു (സ്പർശബിന്ദു) അനന്തതയിലാണ് വർത്തിക്കുന്നതെങ്കിൽ ആ സ്പർശകം ആ വക്രരേഖയുടെ അനന്തതാസ്പർശകമാകുന്നു. അനന്തതാസ്പർശകം വക്രരേഖയോ ഋജുരേഖയോ ആകാം. അനന്തതാസ്പർശകങ്ങളെക്കുറിച്ച് റോഡ്സിലെ ജമിനസ് എന്ന ഗണിത ശാസ്ത്രജ്ഞൻ ബി.സി. 1-ആം നൂറ്റാണ്ടിൽ പ്രതിപാദിച്ചിട്ടുണ്ട്.


എന്ന രണ്ടു രേഖകൾ അനന്തതാസ്പർശകങ്ങളായുണ്ട്.

y=ax + bx +c+d/x എന്ന വക്രരേഖയുടെ അനന്തതാസ്പർശകമാണ് y = ax + bx + c എന്ന വക്രരേഖ.



</doc>
<doc id="152381" url="https://ml.wikipedia.org/wiki?curid=152381" title="എക്ലിപ്സ് (ഐ.ഡി.ഇ.)">
എക്ലിപ്സ് (ഐ.ഡി.ഇ.)

എക്ലിപ്സ്‌ എന്നത് ഒരു ബഹു ഭാഷാ പ്രോഗ്രാമ്മിംഗ് സഹായി ആണ്. ഇത് പ്രധാനമായും ജാവ പ്രോഗ്രാമ്മിംഗ് ഭാഷയിൽ ആണ് നിർമിച്ചിരിക്കുന്നത്.ജാവയ്ക്ക് പുറമേ Ada, C, C++, COBOL, Perl, PHP, Python, R. Ruby തുടങ്ങിയ ഭാഷകളിൽ ആപ്ലിക്കേഷൻ സോഫ്റ്റ്‌വെയർ നിർമ്മിക്കാനുള്ള അവസരവും ഇത് നൽകുന്നു.

എക്ലിപ്സ്‌ IBM VisualAge എന്നാ സോഫ്റ്റ്‌വെയറിൽ നിന്നും ഉരുത്തിരിഞ്ഞതാണ്. ഉപഭോക്താക്കൾക്ക് plug-ins വഴി കൂടുതൽ പ്രവർത്തനക്ഷമത കൈവരിക്കാൻ സാധിക്കും. മാത്രവുമല്ല പുതിയ plug-ins സൃഷ്ടിക്കുവാനും ഉപഭോക്താക്കൾക്ക് കഴിയും.

എക്ലിപ്സ് ഫൗണ്ടേഷൻ ഓപ്പൺ സോർസ് കമ്മ്യൂണിറ്റിയുടെ വെബ്സൈറ്റ്


</doc>
<doc id="152383" url="https://ml.wikipedia.org/wiki?curid=152383" title="ഇന്ത്യയിലെ ടോർട്ട് നിയമം">
ഇന്ത്യയിലെ ടോർട്ട് നിയമം

സിവിൽ ആയ തെറ്റുകളെയും വീഴ്ചകളെയും അവയ്ക്കുള്ള പരിഹാരനടപടികളെയും കുറിച്ച് പ്രതിപാദിക്കുന്ന നിയമമാണ് ടോർട്ട് നിയമം എന്ന നിയമശാഖ.ടോർട്ട് എന്ന വാക്കിനെ 'സിവിൽ കുറ്റങ്ങൾ' എന്ന് അർത്ഥം നൽകാം. 

"ടോർട്ടം (tortum)" എന്ന ലാറ്റിൻ ഭാഷയിലെ പദത്തിൽ നിന്നുമാണ് "ടോർട്ട് (tort)"എന്ന വാക്കിന്റെ ഉത്ഭവം. ടോർട്ടം എന്നാൽ വളഞ്ഞത്, വക്രീകരിച്ചത്, തെറ്റായത് എന്നൊക്കെയാണ് അർത്ഥം. ടോർട്ടം എന്നതിന്റെ വിപരീതപദമാണ് "റെക്ടം (rectum)" ഇതിന്റെ അർത്ഥം നേരേയുള്ളത് എന്നാണ്. അതായത് നേരായ പാതയിൽ കാര്യങ്ങൾ ചെയ്യുന്നതിൽ നിന്ന് വ്യതിചലിച്ച് വള്ളഞ്ഞവഴി സ്വീകരിക്കുന്ന ഒരാൾ ടോർട്ട് നടത്തുന്നു എന്ന സങ്കല്പത്തിൽ നിന്നാണ് ഈ നിയമശാഖയുടെ വളർച്ച. ഇപ്പോഴത്തെ സാഹചര്യത്തിൽ ടോർട്ടിനെ ഇപ്രകാരം വിശദീകരിക്കുന്നു : "സിവിൽ വ്യവഹാരം ബോധിപ്പിക്കുക വഴി നഷ്ടപരിഹാരം ഈടാക്കിയെടുക്കാനിടയാകുന്ന തരത്തിൽ, കരാറുകൾക്ക് ഉപരിയായി, ഒരാൾ തന്റെ ഉത്തരാവാദിത്വത്തിൽ വീഴ്ചവരുത്തുമ്പോൾ അയാൾ ടോർട്ട് നടത്തി" എന്ന് പറയാം. 

ഇന്ത്യയിൽ ഏറ്റവും കൂടുതൽ വികാസം പ്രപാച്ചിട്ടുള്ളത് ടോർട്ടിലെ തന്നെ ഭരണഘടനാ ടോർട്ട് (Constitutional Tort) എന്ന ഭാഗമാണ്. അധികാരസ്ഥാനങ്ങളിലുള്ളവരുടെ ഉത്തരവാദിത്ത വീഴ്ചകൊണ്ട് പൌരന് ഉണ്ടാകുന്ന ഉപദ്രവങ്ങളും അവയ്ക്കുള്ള പരിഹാരവുമാണ് ഇതിൽ പ്രതിപാദിക്കുന്നത്. കസ്റ്റഡി മരണങ്ങൾ, അന്യായ തടങ്കൽ, തുടങ്ങിയവ ഇതിന്റെ പരിധിയിൽ വരുന്നു. 


</doc>
<doc id="152387" url="https://ml.wikipedia.org/wiki?curid=152387" title="തലതൊട്ടപ്പൻ">
തലതൊട്ടപ്പൻ

ക്രൈസ്തവ സഭയിൽ മാമ്മോദീസ (ജ്ഞാനസ്നാനം) സമയത്ത് സ്നാനാർഥിയുടെ ആത്മീയ ജീവിതത്തിന്റെ ഉത്തരവാദിത്തം ഏറ്റെടുക്കുന്ന വ്യക്തിയെ വിശേഷിപ്പിക്കുന്ന നാമമാണ് തലതൊട്ടപ്പൻ (God Father). 

നിലവിൽ സ്നാനം ഏറ്റിട്ടുള്ളവർക്കും ക്രൈസ്തവ സഭാവിശ്വാസത്തിൽ ഉറച്ചു നില്ക്കുന്നവർക്കും മാത്രമേ ഇതിന് അനുവാദമുള്ളൂ. ഈ സ്ഥാനം വഹിക്കുന്ന സ്ത്രീ 'തലതൊട്ടമ്മ' (God mother) എന്നറിയപ്പെടുന്നു. മലയാളത്തിൽ 'ജ്ഞാനമാതാപിതാക്കന്മാർ'(God parents) എന്നും ഇവരെ വിളിക്കാറുണ്ട്. ജ്ഞാനസ്നാനം ചെയ്യപ്പെടുന്ന കുഞ്ഞിനുവേണ്ടി പുരോഹിതന്റെ മുമ്പാകെ പ്രതിജ്ഞ എടുക്കുന്നത് ജ്ഞാനമാതാപിതാക്കന്മാരാണ്. ശിശുക്കളെ സ്നാനത്തിനായി കൊണ്ടുവരുന്നവർ, അവർ സ്നാനത്തിൽ സ്വീകരിക്കുന്ന വിശ്വാസത്തെ ഏറ്റു പറയുവാനും അവരെ ക്രിസ്തുവിന്റെ വഴിയിലൂടെ വളർത്തിക്കൊണ്ടു വരാമെന്ന് വാഗ്ദാനം ചെയ്യുവാനും ബാധ്യസ്ഥരാണ്. പിതാവും പുത്രനും പരിശുദ്ധാത്മാവുമായ ഏക ദൈവത്തിൽ വിശ്വാസം അർപ്പിച്ചു ജീവിക്കുന്നതിനു വേണ്ട മാർഗനിർദ്ദേശം നല്കാമെന്ന് തലതൊടുന്നവർ പുരോഹിതന്റെ മുമ്പാകെ വാഗ്ദാനം ചെയ്യണം. സാത്താനെ ഉപേക്ഷിച്ച് ദൈവത്തിൽ വിശ്വസിച്ച് അനുസരണയോടെ ജീവിക്കുവാൻ ശിശുവിന് തങ്ങൾ മാതൃകയായിരിക്കും എന്ന് തലതൊട്ടപ്പനും തലതൊട്ടമ്മയും പ്രതിജ്ഞ ചെയ്യണം. ജ്ഞാനസ്നാനത്തിനായി കൊണ്ടുവന്നിരിക്കുന്ന ശിശു വളർന്ന് വിശുദ്ധ കുർബാന സ്വീകരണത്തിന് അർഹനാ(യാ)കുന്ന പ്രായംവരെ അവന്റെ (അവളുടെ) ആത്മീയജീവിത്തിന്റെ മേൽനോട്ടം ജ്ഞാനമാതാപിതാക്കന്മാർ വഹിക്കണമെന്ന് ചട്ടങ്ങൾ അനുശാസിക്കുന്നു. യഥാകാലം ആദ്യ കുർബാന സ്വീകരണം നിർവഹിക്കുവാൻ അവരെ പ്രോത്സാഹിപ്പിക്കേണ്ടതും ജ്ഞാനമാതാപിതാക്കൾ തന്നെയാണ്.

അപരിചിതരെ മതത്തിൽ ചേർക്കുമ്പോൾ മധ്യസ്ഥരായി ആരെയെങ്കിലും വയ്ക്കുന്ന പതിവ് യെഹൂദ മതത്തിലാണ് ആരംഭിച്ചതെന്നും അതിന്റെ ചുവടുപിടിച്ചാണ് 'തലതൊടുക' എന്ന ആചാരം നിലവിൽ വന്നതെന്നും കരുതപ്പെടുന്നു. 'തലതൊടുക' എന്ന ആശയത്തോട് മിക്കവാറും എല്ലാ ക്രൈസ്തവ സഭകളും യോജിക്കുന്നുണ്ടെങ്കിലും അത് നടപ്പിലാക്കുന്ന രീതിക്ക് ചില വ്യത്യാസങ്ങൾ കാണാം. ആംഗ്ലിക്കൻ സഭയിൽ ആൺകുഞ്ഞിനു വേണ്ടി രണ്ടു പുരുഷന്മാരും ഒരു സ്ത്രീയും ഉത്തരവാദിത്തം ഏറ്റെടുക്കുമ്പോൾ പെൺകുഞ്ഞിനുവേണ്ടി രണ്ട് സ്ത്രീകളും ഒരു പുരുഷനും ആണ് അപ്രകാരം ചെയ്യുന്നത്. ഒരു പുരുഷനും ഒരു സ്ത്രീയും ആയാലും മതി എന്നൊരു സഭാനിയമം 1969-ൽ ആംഗ്ലിക്കൻ സഭയിൽ നടപ്പിൽവന്നിട്ടുണ്ട്. എങ്കിലും പൊതുവേ ആദ്യത്തെ രീതിയാണ് ഇപ്പോഴും തുടർന്നു വരുന്നത്. കത്തോലിക്കാ സഭയിൽ ഒരു കുഞ്ഞിനുവേണ്ടി ഒരു പുരുഷനും ഒരു സ്ത്രീയും വാഗ്ദാനം നടത്തുകയാണ് പതിവ്. യാക്കോബായ, ഓർത്തഡോക്സ്, മാർത്തോമാ സഭാവിഭാഗങ്ങളിൽ ആൺകുഞ്ഞിന് ഒരു ജ്ഞാനപിതാവും പെൺകുഞ്ഞിന് ഒരു ജ്ഞാനമാതാവും മതിയാകും.

ജ്ഞാനസ്നാന സമയത്ത് സ്ഥലത്ത് എത്തിച്ചേരാൻ തല തൊടുന്നവരിൽ ആർക്കെങ്കിലും തക്കതായ കാരണത്താൽ ബുദ്ധിമുട്ടുണ്ടായാൽ ചടങ്ങിന്റെ സമയത്ത് അവർക്കുവേണ്ടി മറ്റാർക്കെങ്കിലും വാഗ്ദാന നിർവഹണം നടത്താം. ചില പാശ്ചാത്യ രാജ്യങ്ങളിൽ ജ്ഞാനസ്നാനത്തിൽ ഉത്തരവാദിത്തം ഏറ്റെടുക്കപ്പെടുന്ന ശിശുക്കൾ വളർന്ന് വിവാഹപ്രായമെത്തുമ്പോൾ അവരുടെ വിവാഹ നിശ്ചയച്ചടങ്ങിന്റെ (engagement) മേൽനോട്ടം ജ്ഞാനമാതാപിതാക്കൾ വഹിക്കുന്ന പതിവുണ്ട്.

കലാസാഹിത്യ രംഗങ്ങളിലോ ബിസ്സിനസിലോ നവാഗതനായ ഒരാൾക്ക് അതതു മേഖലയിലെ മുതിർന്ന ഒരാൾ പ്രോത്സാഹ നവും പിന്തുണയും നല്കിയാൽ അയാളെ അപരന്റെ 'ഗോഡ് ഫാദർ' എന്നു വിളിക്കാറുണ്ട്. സംഘം ചേർന്ന് ഭക്ഷണ ശാലകളും മറ്റും സന്ദർശിക്കുമ്പോൾ കൂട്ടത്തിൽ ഒരാളെ അന്നത്തെ ചെലവുകൾ വഹിക്കാൻ മറ്റുള്ളവർ ഏർപ്പെടുത്തുന്നു. അയാളേയും 'ഗോഡ് ഫാദർ' എന്ന് പരാമർശിക്കാറുണ്ട്. അങ്ങനെ ആത്മീയേതര മേഖലകളിലും 'തലതൊട്ടപ്പൻ' അഥവാ 'ഗോഡ് ഫാദർ' എന്ന വാക്കിന് പ്രസക്തി സിദ്ധിച്ചിരിക്കുന്നു. മുതിർന്ന വ്യക്തി, നേതാവ് എന്നീ നൂതനാർത്ഥങ്ങളും ഈ പദത്തിന് ഈയിടെ ലഭിച്ചിട്ടുള്ളതായി കാണുന്നു. 



</doc>
<doc id="152391" url="https://ml.wikipedia.org/wiki?curid=152391" title="എസ്. അനന്തനാരായണ">
എസ്. അനന്തനാരായണ

എസ്. അനന്തനാരായണ ഒരു പ്രശസ്തനായ കന്നഡ സാഹിത്യകാരനാണ്. "ഉഷാപ്രിയ", "വസന്ത" എന്നീ തൂലികാനാമങ്ങളിലും അറിയപ്പെടുന്നു. കവിത, നോവൽ, വിമർശനം, പ്രബന്ധം എന്നീ സാഹിത്യശാഖകളിലെല്ലാം കൈവച്ചിട്ടുണ്ടെങ്കിലും കവിതയാണ് ഇദ്ദേഹത്തിന്റെ മുഖ്യ പ്രവർത്തനരംഗം. 1925 ജനുവരി 30-ന് മൈസൂർ നഗരത്തിൽ ജനിച്ചു. പിതാവ് അമ്പളെ സദാശിവയ്യ. മാതാവ് ഗംഗമ്മ. മൈസൂർ സർവകലാശാലയിൽനിന്ന് ഇംഗ്ലീഷ് സാഹിത്യത്തിൽ എം.എ. ബിരുദം നേടിയശേഷം മൈസൂർ സിറ്റി ഗവ. കോളജിൽ അധ്യാപകനായി നിയമിക്കപ്പെട്ടു.

കവിത, ചെറുകഥ, നോവൽ, വിവർത്തനം തുടങ്ങിയ സാഹിത്യ ശാഖകളിലായി അറുപതോളം കൃതികൾ രചിച്ചിട്ടുണ്ട്. അനന്തനാരായണ വിദ്യാർഥിയായിരിക്കുമ്പോൾത്തന്നെ കവിതാരചന ആരംഭിച്ചിരുന്നു. ഇംഗ്ലീഷ് സാഹിത്യത്തിലെ പല നൂതന പ്രവണതകളും കന്നഡത്തിൽ വളർത്തിയെടുക്കുവാൻ ഈ കവി ബോധപൂർവം ശ്രമിച്ചിട്ടുണ്ടെന്ന് ഇദ്ദേഹത്തിന്റെ പരീക്ഷണ കവിതകൾ വ്യക്തമാക്കുന്നു. നിരവധി കവിതാസമാഹാരങ്ങൾ ഇതിനകം ഇദ്ദേഹം പ്രസിദ്ധപ്പെടുത്തിയിട്ടുണ്ട്. ഇവയിൽ ബഡദഹൂവു വളരെ പ്രാധാന്യമർഹിക്കുന്നു. ആധുനിക ഭാരതീയ ജീവിതത്തിന്റെ നാനാഭാവങ്ങൾ ഉൾക്കൊള്ളുന്നവയാണ് ഈ സമാഹാരങ്ങളിലെ കവിതകളെല്ലാം. ഉഷാസ്വപ്നയാണ് മറ്റൊരു പ്രധാന കാവ്യം.


എന്നിവയാണ് അനന്തനാരായണയുടെ മറ്റു പ്രധാന കൃതികൾ. 1961-ലെ കർണാടക സാംസ്കാരിക വകുപ്പിന്റെ പുരസ്കാരം, 1962-ലെ കർണാടക രാജ്യസാഹിത്യ അക്കാദമി പുരസ്കാരം എന്നിവ അനന്തനാരായണയ്ക്കു ലഭിച്ചിട്ടുണ്ട്.


</doc>
<doc id="152392" url="https://ml.wikipedia.org/wiki?curid=152392" title="ദർശനം">
ദർശനം

ഫിലോസഫി (Philosophy) എന്ന വാക്കിന് തുല്യമായി ഭാരതീയ ഭാഷയിലുള്ള പദമാണ് ദർശനം. തപസ്സിലൂടെയും ധ്യാനത്തിലൂടെയും തെളിഞ്ഞ ദർശനങ്ങളുടെ അടിത്തറയിലാണ് ഭാരതീയ സംസ്കൃതി പുരോഗതിപ്രാപിച്ചത്. ബുദ്ധനു മുൻപ് എഴുതപ്പെട്ട കണാദന്റെ വൈശേഷികസൂത്രം എന്ന ഗ്രന്ഥത്തിലാണ് തത്ത്വശാസ്ത്രം എന്ന അർത്ഥത്തിൽ ഈ പദം ആദ്യമായി പ്രയോഗിക്കപ്പെട്ടു കാണുന്നത്. ചാണക്യൻ അർഥശാസ്ത്രത്തിൽ ‘അന്വിഷികീ’ എന്നാണ് തത്ത്വശാസ്ത്രാർത്ഥത്തിൽ പ്രയോഗിച്ചിരുന്നത്. ആയതിനാൽ ചാണക്യന്റെ കാലത്ത് ദർശനം എന്ന പദം പ്രചാരം നേടീയിരുന്നില്ല എന്ന് അനുമാനിക്കാം. എന്നാൽ എട്ടാം നൂറ്റാണ്ടിനു ശേഷം ദർശനം എന്ന പദം ഉപയോഗിക്കപ്പെട്ടു തുടങ്ങി. ശങ്കരനും ഉദയനനും മറ്റും ‘ദർശനം’ എന്നു തന്നെയാണ് തത്ത്വശാസ്ത്രത്തിനു ഉപയോഗിച്ചിരിക്കുന്നത്.
തത്വം കണ്ടെത്താനുള്ള ക്രമികമായ പരിശ്രമം ആണ് ദർശനം . വൈദികകാലത്തുതന്നെ പ്രപഞ്ചസത്ത, ആത്യന്തിക സത്യം, പ്രപഞ്ചഘടന എന്നിവയെക്കുറിച്ചുള്ള അന്വേഷണങ്ങൾ ഭാരതീയ ഋഷിമാർ നടത്തിയിരുന്നു. ആ അന്വേഷണങ്ങളിലൂടെ കെത്തിയ തത്ത്വങ്ങൾ ഉൾക്കൊള്ളുന്ന പല ദർശനങ്ങളും ഉപനിഷത്തുകളുടെ കാലത്തും അതിനുശേഷവും രൂപം കൊണ്ടു. വ്യത്യസ്തങ്ങളായ പ്രപഞ്ചവ്യാഖ്യാനങ്ങളും ഒരേ വ്യാഖ്യാനത്തിന്റെതന്നെ സൂക്ഷ്മാംശത്തിൽ വ്യത്യാസമുള്ള ഭിന്നരൂപങ്ങളും ആവിഷ്കൃതമായതുകൊ് ഭാരതീയ ദാർശനികചിന്തയിൽ പല ധാരകളുായി. ` ഷഡ്ദർശനങ്ങൾ' എന്ന പേരിൽ അറിയപ്പെടുന്ന ആറു ദർശനങ്ങളാണ് അവയിൽ പ്രാധാന്യമർഹിക്കുന്നവ. സാംഖ്യം, യോഗം, ന്യായം, വൈശേഷികം, പൂർവമീമാംസ, ഉത്തരമീമാംസ (വേദാന്തം) എന്നിവയാണ് ഈ ആറു ദർശനങ്ങൾ. ഇവയെല്ലാം വൈദികദർശനങ്ങൾ ആണ്. അവ വേദങ്ങളെ പ്രമാണമായി അംഗീകരിക്കുന്നു. മറ്റു ചില ദർശനങ്ങൾ വേദങ്ങളുടെ പ്രാമാണ്യം അംഗീകരിക്കാത്തവയാണ്. ചാർവാകദർശനം, ബൗദ്ധദർശനം, ജൈനദർശനം മുതലായവ ഉദാഹരണങ്ങൾ.



</doc>
<doc id="152400" url="https://ml.wikipedia.org/wiki?curid=152400" title="പി.എസ്. അനന്തനാരായണശാസ്ത്രി">
പി.എസ്. അനന്തനാരായണശാസ്ത്രി

കേരളീയനായ ബഹുഭാഷാ പണ്ഡിതനായിരുന്നു പി.എസ് അനന്തനാരായണശാസ്ത്രി. സീതാരാമയ്യരുടെയും നാരായണിഅമ്മാളുടെയും പുത്രനായി 1885 ഡിസംബർ 30ന് തൃശൂരിൽ ജനിച്ചു. പിതാവിന്റെ ചരമംമൂലം സ്കൂൾ വിദ്യാഭ്യാസം പൂർത്തിയാക്കാൻ കഴിഞ്ഞില്ല. ബാല്യത്തിൽ തന്നെ സംസ്കൃതം അഭ്യസിക്കുകയും ആർ.വി. കൃഷ്ണമാചാര്യർ, പുന്നശ്ശേരി നമ്പി എന്നീ പ്രശസ്ത പണ്ഡിതൻമാരിൽനിന്നും വിവിധ ശാസ്ത്രങ്ങളിൽ ഗാഢമായ പരിചയം നേടുകയും ചെയ്തു. പിന്നീടു സ്വപ്രയത്നംകൊണ്ട് ഇംഗ്ലീഷിലും ഹിന്ദിയിലും സാമാന്യജ്ഞാനം സമ്പാദിച്ചു.

പണ്ഡിതൻ, ഗ്രന്ഥകാരൻ, വിമർശകൻ, പ്രസാധകൻ, അധ്യാപകൻ എന്നീ നിലകളിൽ ഇദ്ദേഹം പ്രശസ്തനായി. തൃശൂർ സർക്കാർ ഹൈസ്കൂളിലും എറണാകുളം മഹാരാജാസ് കോളജിലും അധ്യാപകനായി ജോലി നോക്കിയിട്ടുണ്ട്. ഗവൺമെന്റ് കോളജിൽനിന്നു വിരമിച്ചശേഷം കുറേനാൾ തൃശൂർ സെന്റ് തോമസ് കോളജിലും ഇദ്ദേഹം അധ്യാപകവൃത്തിയിലേർപ്പെട്ടിരുന്നു. തൃപ്പൂണിത്തുറ വിദ്വൽസദസ്സിൽനിന്ന് സമ്മാനവും പണ്ഡിതരാജൻ എന്ന ബിരുദവും തിരുവിതാംകൂർ നവരാത്രി സദസ്സിൽനിന്ന് കീർത്തിമുദ്രയും ലഭിച്ചിട്ടുണ്ട്. ചെന്നൈയിലെ ഹിന്ദു ദിനപത്രത്തിന് ധാരാളം ഗ്രന്ഥനിരൂപണങ്ങൾ ഇദ്ദേഹം എഴുതിക്കൊടുത്തിട്ടുണ്ട്. ഇംഗ്ലീഷ്, സംസ്കൃതം, മലയാളം എന്നീ ഭാഷകൾ അനായാസം കൈകാര്യം ചെയ്യാൻ ഇദ്ദേഹത്തിനു കഴിവുണ്ടായിരുന്നു. വാക്യതത്ത്വം, തർക്കസാരം, ലഘു വിവൃതി, (അച്യുതപ്പിഷാരടിയുടെ പ്രവേശകത്തിന്റെ വ്യാഖ്യാനം.) ബാലരാമായണം എന്നിവ ഇദ്ദേഹത്തിന്റെ സംസ്കൃത കൃതികളാണ്. കോകിലസന്ദേശം, ശുകസന്ദേശം, കൃഷ്ണവിജയം, വിടരാജ വിജയം തുടങ്ങിയ സംസ്കൃതകൃതികൾ സ്വന്തം ടിപ്പണികളോടെ ഇദ്ദേഹം പ്രസാധനം ചെയ്തിട്ടുണ്ട്. മണിമഞ്ജുഷ, നവപുഷ്പമാല, അനുസ്വാനം (ഭഗവദ്ഗീതാ വ്യാഖ്യാനം), ദേവീമാഹാത്മ്യവ്യാഖ്യാനം, നാരായണീയം വ്യാഖ്യാനം (അപൂർണം), മേഘസന്ദേശവിമർശനം എന്നിവ ഇദ്ദേഹത്തിന്റെ ഭാഷാകൃതികളിൽപെടുന്നു. ആരംഭകാലം മുതൽ തന്നെ മംഗളോദയത്തിന്റെ പ്രവർത്തകൻമാരിലൊരാളായിരുന്ന ശാസ്ത്രികൾ പ്രസ്തുത മാസികയിൽ സംസ്കൃതത്തിലും മലയാളത്തിലും അനേകം ലേഖനങ്ങൾ പ്രസിദ്ധപ്പെടുത്തിയിട്ടുണ്ട്; കുറച്ചുകാലം അതിന്റെ പത്രാധിപരായും സേവനം അനുഷ്ഠിച്ചു. ഇദ്ദേഹം വിവിധ കൃതികൾക്കെഴുതിയിട്ടുള്ള അവതാരികകളും ടിപ്പണികളും ശാസ്ത്രജ്ഞതയുടെയും നിരൂപണപാടവത്തിന്റെയും നിദർശനങ്ങളാണ്. 1947 ജനുവരി 15-ന് അനന്തനാരായണശാസ്ത്രി അന്തരിച്ചു. 


</doc>
<doc id="152402" url="https://ml.wikipedia.org/wiki?curid=152402" title="പി. അനന്തൻപിള്ള">
പി. അനന്തൻപിള്ള

മലയാള സാഹിത്യകാരനായിരുന്ന പി. അനന്തൻപിള്ള 1886 ജൂണിൽ (കൊല്ലവർഷംവ 1061 ഇടവം 31-ന്) വരാപ്പുഴയ്ക്കടുത്തു ദേശം ഗ്രാമത്തിൽ മുണ്ടൻപ്ലാക്കൽ ശങ്കുനായരുടെയും പാപ്പിയമ്മയുടെയും പുത്രനായി ജനിച്ചു. ബാല്യകാലത്തുതന്നെ കിഴക്കേ മഠത്തിൽ കുഞ്ഞുണ്ണിത്തമ്പുരാന്റെ അടുത്തുനിന്നു സംസ്കൃതത്തിന്റെ പ്രാഥമിക പാഠങ്ങൾ പഠിച്ചു. ആലുവാ ഹൈസ്കൂളിലെ വിദ്യാഭ്യാസത്തിനുശേഷം തിരുവനന്തപുരത്ത് മഹാരാജാസ് കോളജിൽ എഫ്.എ.യ്ക്കു ചേർന്നു. 1915-ൽ ഇന്റർമീഡിയറ്റ് പരീക്ഷ പാസ്സായി. മലയാളവും സംസ്കൃതവും ഐച്ഛികമായെടുത്തു പഠിച്ച് തിരുവനന്തപുരം മഹാരാജാസ് കോളജിൽ നിന്ന് 1917-ൽ ഒന്നാം റാങ്കോടുകൂടി ജയിച്ച് കേരളവർമ-മെഡൽ നേടി. പിന്നീട് ഇദ്ദേഹം മോഡൽസ്കൂൾ അധ്യാപകനായി. പ്രൈവറ്റായി പഠിച്ച് 1919-ൽ എം.എ. പാസ്സായി. തിരുവനന്തപുരം മഹാരാജാസ് കോളജിൽ 1920-ൽ ട്യൂട്ടറും 1924-ൽ ലക്ചററും ആയി നിയമിക്കപ്പെട്ടു.

സ്ഥിരോത്സാഹംകൊണ്ട് ജീവിതോത്കർഷത്തിന്റെ പടികൾ കയറി ഉന്നതപദം പ്രാപിച്ച ആളാണ് അനന്തൻപിള്ള. മദ്രാസ് സർവകലാശാലയിലെ അക്കാദമിക് കൌൺസിൽ മെമ്പർ, എം.എ. മുതലായ ഉന്നത പരീക്ഷകളുടെ ചെയർമാൻ, അണ്ണാമല സർവകലാശാലയിൽ ബോർഡ് ഒഫ് സ്റ്റഡീസ് അംഗവും മുഖ്യപരീക്ഷകനും, തിരുവിതാംകൂർ സർവകലാശാലയിൽ സെനറ്റുമെമ്പർ, വിദ്യാഭിവർധിനി മഹാസഭയുടെ കാര്യദർശി ഇങ്ങനെ വിവിധസ്ഥാനങ്ങൾ ഇദ്ദേഹം വഹിച്ചിട്ടുണ്ട്. തിരുപ്പതിയിൽ ചേർന്ന പൌരസ്ത്യഭാഷാസമ്മേളനത്തിൽ തിരുവിതാംകൂർ ഗവൺമെന്റ് പ്രതിനിധിയായി ഇദ്ദേഹം സംബന്ധിച്ചു. വളരെ പ്രശസ്തമായിരുന്ന സഹൃദയ മാസികയുടെ എല്ലാ ചുമതലയും ഇദ്ദേഹമാണ് വഹിച്ചത്.

ബാലസാഹിത്യം, ഉപന്യാസം, നോവൽ, ജീവചരിത്രം എന്നിങ്ങനെ സാഹിത്യത്തിന്റെ വിവിധ ശാഖകളിൽ അനന്തൻപിള്ള ഗ്രന്ഥങ്ങൾ എഴുതിയിട്ടുണ്ട്. ഉപന്യാസങ്ങളിൽ പ്രബന്ധപാരിജാതം, പ്രബന്ധരത്നാകരം, സാഹിത്യ പ്രസംഗമാല എന്നിവയും ജീവചരിത്രത്തിൽ മിൽട്ടൺ, കേരളപാണിനി എന്നിവയും എടുത്തുപറയേണ്ട കൃതികളാണ്. 1966 മേയ് 22-ന് ഇദ്ദേഹം നിര്യാതനായി.


</doc>
<doc id="152416" url="https://ml.wikipedia.org/wiki?curid=152416" title="വെട്ടൂർ പുരുഷൻ">
വെട്ടൂർ പുരുഷൻ

തിരുവനന്തപുരം വർക്കല വെട്ടൂരിൽ ജനിച്ച പുരുഷോത്തമൻ 1972 ൽ ക്രോസ് ബെൽറ്റ് മണി സംവിധാനം ചെയ്ത നടീനടൻമാരെ ആവശ്യമുണ്ട് എന്ന ചിത്രത്തിലൂടെയാണ് വെള്ളിത്തിരയിലെത്തുന്നത്. 1988 ൽ ഇറങ്ങിയ ലൂസ് ലൂസ് അരപ്പിരി ലൂസ് എന്ന ചിത്രം അദ്ദേഹത്തിനെ പ്രശസ്തനാക്കി. പിന്നീട് മലയാളത്തിലെ ഹാസ്യനടന്മാരിൽ പ്രമുഖനായി ഈ കുറിയ മനുഷ്യൻ

കാവടിയാട്ടം, ഇതാ ഇന്നു മുതൽ,അത്ഭുത ദ്വീപ് തുടങ്ങി ചെറുതും വലുതുമായ നിരവധി ചിത്രങ്ങളിൽ വേഷമിട്ടു. തിലകയാണ് ഭാര്യ.വെട്ടൂർ പുരുഷൻ തിരുവനന്തപുരം പാലോട്ടായിരുന്നു താമസം.

1974 ൽ പുറത്തിറങ്ങിയ നടീനടന്മാരെ ആവശ്യമുണ്ട് ആണ് ആദ്യ സിനിമ. അവസാനമായി അഭിനയിച്ചത് അനേകം ഉയരം കുറഞ്ഞ നടന്മാരെ അണിനിരത്തി വിനയൻ സംവിധാനം ചെയ്ത അത്ഭുതദ്വീപ് എന്ന ചലച്ചിത്രത്തിലാണ്.


</doc>
<doc id="152419" url="https://ml.wikipedia.org/wiki?curid=152419" title="ദിമിത്രി മെദ്വെദേവ്">
ദിമിത്രി മെദ്വെദേവ്

ഒരു റഷ്യൻ രാഷ്ട്രീയ പ്രവർത്തകനും, 2008 മുതൽ 2012 മേയ് 6 വരെ റഷ്യയുടെ പ്രസിഡണ്ടുമായിരുന്നു ദിമിത്രി മെദ്വെദേവ് (ഇംഗ്ലീഷ്: Dmitry Anatolyevich Medvedev, റഷ്യൻ: Дми́трий Анато́льевич Медве́дев) (ജനനം:1965 സെപ്തംബർ 14). 2008 മാർച്ചിൽ നടന്ന തെരഞ്ഞെടുപ്പിൽ എഴുപത്തിരണ്ട് ശതമാനം വോട്ട് നേടി ഉജ്ജ്വല വിജയം കരസ്ഥമാക്കിയ മെദ്വെദേവ് 2008 മേയ് 7-ന് അധികാരമേറ്റു. അധികാരമേറ്റപ്പോൾ 42 വയസ് പ്രായമുണ്ടായിരുന്ന മെദ്വെദേവ് ആധുനിക റഷ്യയുടെ ചരിത്രത്തിലെ ഏറ്റവും പ്രായം കുറഞ്ഞ പ്രസിഡൻറാണ്. 2005 മുതൽ 2008 വരെയുള്ള കാലയളവിൽ ഇദ്ദേഹം രാജ്യത്തിന്റെ ഉപപ്രധാനമന്ത്രി സ്ഥാനം വഹിച്ചിരുന്നു. 

വ്ലാദിമിർ പുടിന്റെ പിൻഗാമിയായി പ്രസിഡണ്ട് സ്ഥാനത്തെത്തിയ മെദ്വെദേവ് പുടിന്റെ ഏറ്റവും വിശ്വസ്തനായാണ് അറിയപ്പെടുന്നത്. റഷ്യൻ ഭരണഘടനപ്രകാരം ഒരാൾക്ക് തുടർച്ചയായി രണ്ട് തവണയിൽ കൂടുതൽ പ്രസിഡൻറ് പദവിയിൽ തുടരാനാകാത്ത സാഹചര്യത്തിൽ പുടിനാണ് മെദ്വെദേവിനെ പ്രസിഡന്റ് സ്ഥാനത്തേക്ക് മത്സരിപ്പിക്കുവാനുള്ള നിർദ്ദേശം മുന്നോട്ട് വെച്ചത്. പുടിന്റെ ജനസമ്മിതി മെദ്വെദേവിന്റെ വിജയഘടങ്ങളിലൊന്നായി കരുതപ്പെടുന്നു. തന്റെ ഉറ്റ സുഹൃത്തായിരുന്ന മെദ്വെദേവ് പ്രസിഡണ്ടായതിനെ തുടർന്ന് പുടിൻ പ്രധാനമന്ത്രി പദം ഏറ്റെടുക്കുവാൻ സന്നദ്ധനായി.


</doc>
<doc id="152420" url="https://ml.wikipedia.org/wiki?curid=152420" title="ജേക്കബ് സുമ">
ജേക്കബ് സുമ

ദക്ഷിണാഫ്രിക്കയുടെ മുൻപ്രസിഡണ്ടാണ് ജേക്കബ് സുമ (ഇംഗ്ലീഷ്:Jacob Zuma) (ജനനം:12 ഏപ്രിൽ 1942). ഭരണകക്ഷിയായ ആഫ്രിക്കൻ നാഷണൽ കോൺഗ്രസിന്റെ പ്രസിഡണ്ട് കൂടിയാണ് ഇദ്ദേഹം.1999 മുതൽ 2005 വരെയുള്ള കാലയളവിൽ ദക്ഷിണാഫ്രിക്കയുടെ ഉപപ്രസിഡണ്ട് സ്ഥാനം വഹിച്ചിരുന്നു. 2007 ഡിസംബർ 18 -നാണ് നിലവിലെ അധ്യക്ഷൻ തബോ മ്ബേയ്കിയെ പരാജയപ്പെടുത്തിക്കൊണ്ടാണ് ജേക്കബ് സുമ ആഫ്രിക്കൻ നാഷണൽ കോൺഗ്രസിന്റെ അധ്യക്ഷപദവിയിലെത്തുന്നത്. മുൻപ് സൗത്ത് ആഫ്രിക്കൻ കമ്മ്യൂണിസ്റ്റ് പാർട്ടിയിലായിരുന്ന അദ്ദേഹം 1990-ൽ പാർട്ടി വിടുമ്പോൾ പോളിറ്റ് ബ്യൂറോ അംഗങ്ങളിലൊരാളായിരുന്നു.

സുമക്ക് ഗുരുതരമായ നിയമനടപടികളെ നേരിടേണ്ടി വന്നിട്ടുണ്ട്. 2005-ൽ ബലാത്സംഗത്തിന് അദ്ദേഹത്തിനെതിരെ കേസെടുത്തെങ്കിലും പിന്നീട് കുറ്റവിമുക്തനാക്കി. ഇതിനു പുറമേ അദ്ദേഹത്തിന്റെ സാമ്പത്തികോപദേഷ്ടാവായിരുന്ന ഷബീർ ഷെയ്ക്ക്, അഴിമതി-വഞ്ചനാക്കുറ്റങ്ങളിൽ കുറ്റക്കാരനാണെന്നു തെളിഞ്ഞതോടെ അഴിമതിയും റാക്കറ്റ് സംബന്ധികളുമായ ആരോപണങ്ങൾ സുമക്കെതിരെയും ഉയർന്നു വന്നു. ഇതിനെ തുടർന്ന് നീണ്ട നിയമയുദ്ധങ്ങളിൽ ഇദ്ദേഹത്തിനേർപ്പെടേണ്ടി വന്നു. മൂന്നു ഭാര്യമാരിലായി 19 കുട്ടികളുണ്ടായിരുന്ന ജേക്കബ് സുമക്ക് വിവാഹേതര ബന്ധത്തിൽ മറ്റൊരു കുട്ടിയുണ്ടായി എന്ന ആരോപണം അദ്ദേഹത്തിന് അംഗീകരിക്കേണ്ടതായി വന്നു. വിവാദത്തിനിടയാക്കിയ സൊനോനോ ഖോസയുടെ നാലുമാസം പ്രായമുളള പെൺകുട്ടിയുടെ പിതാവ് താനാണെന്നും കുട്ടിയുടെയും അമ്മയുടെയും സാമ്പത്തികച്ചെലവുകൾ ഏറ്റെടുക്കുമെന്നും പരസ്യമായി പ്രസ്താവിക്കേണ്ടി വന്നു.

ലിബിയയിൽ ജനാധിപത്യ പ്രക്ഷോഭം ശക്തമായ വേളയിൽ ഭരണാധികാരിയായ കേണൽ ഗദ്ദാഫിയുമായും പ്രക്ഷോഭകാരികളുമായും ചർച്ചകൾ നടത്തി സമാധാനം പുനഃസ്ഥാപിക്കുവാനുള്ള ജേക്കബ് സുമയുടെ ശ്രമങ്ങൾ രാജ്യാന്തരതലത്തിൽ ശ്രദ്ധ നേടുകയുണ്ടായി.


</doc>
<doc id="152423" url="https://ml.wikipedia.org/wiki?curid=152423" title="പോർഫിറി">
പോർഫിറി

ലെബനോനിലെ ടൈറിൽ ജനിച്ച ഒരു നവപ്ലേറ്റോണിക ചിന്തകനാണ് പോർഫിറി (ക്രി.വ. 234-305). തത്ത്വചിന്തയുൾപ്പെടെ പലവിഷയങ്ങളിലായി ഒട്ടേറെ കൃതികൾ എഴുതിയ പോർഫിറി, സ്വന്തം ഗുരുവും നവപ്ലേറ്റോണിക ചിന്തയുടെ പ്രാരംഭകനുമായിരുന്ന പ്ലോട്ടിനസിന്റെ എനിയാഡുകൾ എന്ന രചനാശേഖരത്തിന്റെ സംശോധകൻ എന്ന നിലയിലും പ്രസിദ്ധനാണ്. പ്ലോട്ടിനസിന്റെ നിലവിലുള്ള ജീവിതരേഖ, എനിയാഡുകളിൽ പോർഫിറി എഴുതിച്ചേർത്തതാണ്. ആമുഖം എന്ന് അർത്ഥമുള്ള ഇസഗോജ് എന്ന പേരിലുള്ള പോർഫിറിയുടെ രചന, ലോജിക്കിനും തത്ത്വചിന്തയ്ക്കും ഒരാമുഖമാണ്. ബോത്തിയസിന്റെ ലത്തീൻ പരിഭാഷയിൽ ഈ കൃതി മദ്ധ്യയുഗങ്ങളിലുടനീളം ലോജിക്കിന്റെ പാഠപുസ്തകമായിരുന്നു. ക്രിസ്തുമതത്തിന്റെ കടുത്ത ശത്രുവായിരുന്ന പോർഫിറി അതിനെ ബൗദ്ധികതലത്തിൽ വെല്ലുവിളിച്ചു. "വെളിച്ചപ്പാടുകളുടെ ദർശനം" "ക്രിസ്ത്യാനികൾക്കു മറുപടി" എന്നീ രചനകളിൽ അദ്ദേഹം ആദ്യകാലക്രിസ്ത്യാനികളുമായി തീവ്രസംവാദത്തിലേർപ്പെട്ടു. ഗ്രീക്ക് ഗണിതശാസ്ത്രജ്ഞൻ യൂക്ലിഡിന്റെ "എലിമെന്റുകൾ" എന്ന പ്രഖ്യാതഗ്രന്ഥത്തിനെഴുതിയ വ്യാഖ്യാനത്തിന്റെ പേരിലും പോർഫിറി അറിയപ്പെടുന്നു.

പോർഫിറിയുടെ മാതാപിതാക്കൾ ഫിനീഷ്യാക്കാരായിരുന്നു. ലെബനാനിലെ ടൈറിൽ ജനിച്ച അദ്ദേഹത്തിന് രാജാവ് എന്നർത്ഥമുള്ള മാൽക്കൂസ് എന്ന പേരാണ് ആദ്യം നൽകപ്പെട്ടത്. രാജാക്കന്മാരുടെ ധൂമ്രവസ്ത്രത്തെ സൂചിപ്പിക്കുന്ന പോർഫിറി എന്ന നാമം ആഥൻസിൽ അദ്ധ്യാപകനായിരുന്ന തത്ത്വചിന്തകൻ കാഷ്യസ് ലോംഗീനസ് ശിഷ്യനു നൽകിയതാണ്. ലോംഗീനസിന്റെ കീഴിൽ പോർഫിറി തർക്കകലയും വ്യാകരണവും അഭ്യസിച്ചു. ക്രി.വ. 262-ൽ പ്ലോട്ടിനസിന്റെ ഖ്യാതിയിൽ ആകൃഷ്ടനായ പോർഫിറി റോമിലെത്തി ആറു വർഷം അദ്ദേഹത്തിന്റെ കീഴിൽ നവപ്ലേറ്റോണിസം പഠിച്ചു. അക്കാലത്ത് താപസജീവിതത്തിനിണങ്ങും വിധം ഭക്ഷണരീതികളിൽ അടിസ്ഥാനപരമായ മാറ്റം വരുത്തിയതിനെ തുടർന്ന് അദ്ദേഹത്തിന്റെ ആരോഗ്യം മോശമായി ആത്മഹത്യാവാസന അലട്ടാൻ തുടങ്ങി. 

പ്ലോട്ടിനസിന്റെ ഉപദേശം അനുസരിച്ച് ആരോഗ്യം വീണ്ടെടുക്കാനായി സിസിലിയിലേക്കു പോയ അദ്ദേഹം അവിടെ അഞ്ചുവർഷം ചെലവഴിച്ചു. റോമിൽ തിരിച്ചെത്തിയ പോർഫിറി തത്ത്വചിന്ത പഠിപ്പിക്കാനും, അതിനകം മരിച്ചിരുന്ന പ്ലോട്ടിനസിന്റെ രചനകൾ സമാഹരിച്ചു സംശോധന ചെയ്യാനും തുടങ്ങി. എനിയാഡുകൾ എന്ന പേരിൽ പ്രസിദ്ധീകരിച്ച ആ രചനാസമുച്ചയത്തിന്റെ തുടക്കത്തിൽ പോർഫിറി ഗുരുവിന്റെ ഒരു ലഘുജീവചരിത്രവും ചേർത്തു. പല നവപ്ലേറ്റോണിക രചനകളും മറ്റൊരു നവപ്ലേറ്റോണിക ലേഖകനായ ഇയാംബ്ലിക്കസിനെ പോർഫിറിയുടെ ശിഷ്യനെന്നു വിശേഷിപ്പിക്കുന്നുണ്ടെങ്കിലും, തത്ത്വചിന്തയിൽ പോർഫിറിയുടെ പിൻതലമുറയിൽ പെടുന്നവനായിരുന്നു ഇയാംബ്ലിക്കസ് എന്നതിലപ്പുറം അതിൽ സത്യം കാണണമെന്നില്ല. അവർ പല കാര്യങ്ങളിലുമുള്ള അഭിപ്രായഭിന്നത പരസ്യമായി പ്രകടിപ്പിച്ചിട്ടുണ്ട്. വാർദ്ധക്യത്തിൽ പോർഫിറി, തത്ത്വചിന്തയിൽ അഭിരുചി പ്രകടിപ്പിച്ചിരുന്നവളും എട്ടു മക്കളുടെ അമ്മയുമായിരുന്ന മാർസെല്ലാ എന്ന വിധവയെ വിവാഹം കഴിച്ചു. 

പോർഫിറിയുടെ ജീവിതത്തെക്കുറിച്ച് ഇതിലപ്പുറം ഒന്നും അറിവില്ല. അദ്ദേഹത്തിന്റെ മരണവർഷവും കൃത്യമായി നിശ്ചയമില്ല.


</doc>
<doc id="152426" url="https://ml.wikipedia.org/wiki?curid=152426" title="അനന്തപത്മനാഭ ഗോസ്വാമി">
അനന്തപത്മനാഭ ഗോസ്വാമി

കഥാകാലക്ഷേപ പ്രസ്ഥാനത്തിന്റെ ജനയിതാക്കളിൽ ഒരാളായിരുന്നു അനന്തപത്മനാഭ ഗോസ്വാമി. തഞ്ചാവൂരിൽ ആദ്യമായി ഈ കല പ്രചരിപ്പിച്ചത് ഇദ്ദേഹമാണ്. 19-ആം നൂറ്റാണ്ടിന്റെ പൂർവാർധത്തിൽ മഹാരാഷ്ട്രയിൽ ജനിച്ചു. ജീവിതത്തിന്റെ അധികകാലവും കഴിച്ചുകൂട്ടിയത് തഞ്ചാവൂരിലാണ്. തഞ്ചാവൂരിലെ രാജാക്കൻമാരായിരുന്ന ശരഭോജി, ശിവാജി എന്നിവരുടെ ആസ്ഥാനഗായകനായി ഇദ്ദേഹം സേവനം അനുഷ്ഠിച്ചിട്ടുണ്ട്.

1837-ൽ സ്വാതിതിരുനാളിന്റെ ക്ഷണം അനുസരിച്ച് ഇദ്ദേഹം തിരുവനന്തപുരത്തു വരികയും രാജകീയ വിദ്വത്സദസിലെ ഒരംഗമായിത്തീരുകയും ചെയ്തു. സ്വാതിതിരുനാളിന്റെ കൃതികളായ അജാമിളോപാഖ്യാനം, കുചേലോപാഖ്യാനം എന്നിവ ആദ്യമായി ഹരികഥാരൂപത്തിൽ ആക്കിയത് അനന്തപത്മനാഭ ഗോസ്വാമിയാണെന്നു വിശ്വസിക്കപ്പെടുന്നു. ഈ ഗ്രന്ഥങ്ങളുടെ രചനയ്ക്ക് മഹാരാജാവിനു പ്രേരണ നല്കിയതും ഇദ്ദേഹമായിരുന്നു. "കോകിലകണ്ഠൻ" എന്ന ബിരുദവും ഇദ്ദേഹത്തിനുണ്ടായിരുന്നു.


</doc>
<doc id="152429" url="https://ml.wikipedia.org/wiki?curid=152429" title="അനന്തപുരമാഹാത്മ്യം">
അനന്തപുരമാഹാത്മ്യം

കിളിമാനൂർ രവിവർമ കോയിത്തമ്പുരാൻ (1735-99) രചിച്ച ഒരു കുമ്മിപ്പാട്ടാണ് അനന്തപുരമാഹാത്മ്യം. ദിവാകരമുനിയുടെ ചരിത്രവും ശ്രീപദ്മനാഭപ്രതിഷ്ഠയുമാണ് ഇതിലെ പ്രതിപാദ്യം. ഒരു രാമവർമ മഹാരാജാവിന്റെ വാഴ്ചക്കാലത്താണ് ഇതിന്റെ രചന. കവി തന്റെ ഗുരുനാഥനായ രാമകൃഷ്ണ ശാസ്ത്രിയെ,

എന്നിങ്ങനെ വന്ദിച്ചുകൊണ്ടാണ് കൃതി തുടങ്ങുന്നത്. സുഖമായി പാടാവുന്ന സരളശൈലിയിലാണ് ഗാനം രജിച്ചിട്ടുള്ളത്.

എന്നീ വരികൾ ഇതിനുദാഹരണമാണ്.


</doc>
<doc id="152433" url="https://ml.wikipedia.org/wiki?curid=152433" title="അനന്തഭട്ടൻ">
അനന്തഭട്ടൻ

പതിനാറാം നൂറ്റാണ്ടിൽ ജീവിച്ചിരുന്ന ഒരു സംസ്കൃത കവിയായിരുന്നു അനന്തഭട്ടൻ. ഇദ്ദേഹത്തിന്റെ ജീവചരിത്രത്തെക്കുറിച്ച് ആധികാരികമായ അറിവ് ലഭിച്ചിട്ടില്ല. എ.ഡി. അപ്പയ്യദീക്ഷിതരുടെ സമകാലികനായി ചോളദേശത്ത് (ആന്ധ്രയിൽ) ജീവിച്ചിരുന്നുവെന്ന് ഐതിഹ്യമുണ്ട്. ഇത് ഏറെക്കുറെ വിശ്വസനീയമാണെന്നാണ് പണ്ഡിതമതം.

അനന്തഭട്ടന്റെ കൃതിയായി "ഭാരതചമ്പു" മാത്രമേ ലഭിച്ചിട്ടുള്ളു. ഇദ്ദേഹം ഈയൊരൊറ്റ കൃതികൊണ്ട് മഹാകവി പദത്തിന് അർഹനാവുകയും സംസ്കൃത ചമ്പൂകാരൻമാർക്കിടയിൽ പരമോന്നതമായ സ്ഥാനം കരസ്ഥമാക്കുകയും ചെയ്തു. ഗ്രന്ഥനാമം സൂചിപ്പിക്കുന്നതുപോലെ ഭാരതകഥയാണ് ഇതിലെ പ്രതിപാദ്യം. പാണ്ഡുവിന്റെ രാജ്യഭാരം മുതലുള്ള ഭാരതകഥ മുഴുവൻ ഇതിൽ ഉൾപ്പെടുത്തിയിരിക്കുന്നു. 

ശബ്ദാർഥചമല്ക്കാരങ്ങൾ കൊണ്ട് സഹൃദയഹൃദയാഹ്ളാദനം ചെയ്യുന്ന ഒരു വിശിഷ്ട കാവ്യമാണ് ഭാരതചമ്പു. അചുംബിതങ്ങളും വ്യംഗ്യമനോഹരങ്ങളുമായ കല്പനകൾ ഇതിൽ സമൃദ്ധമായുണ്ട്. ഉല്ലേഖോജ്വലമാണ് ഇതിലെ ശൈലി.

ഭോജന്റെ രാമായണചമ്പുപോലെ അനന്തഭട്ടന്റെ ഭാരതചമ്പുവും പിൽക്കാലങ്ങളിൽ കവികളിൽ പലർക്കും പ്രചോദനം നല്കിയിട്ടുണ്ട്. മേല്പുത്തൂർ നാരായണ ഭട്ടതിരി അനന്തഭട്ടനെ ധാരാളമായി ഉപജീവിച്ചിട്ടുള്ളതിനു തെളിവാണ് സുഭദ്രാഹരണം മുതലായ "പട്ടേരിപ്രബന്ധങ്ങൾ". കൃഷ്ണഗീതി കർത്താവായ മാനവേദരാജാവ് (17-ആം നൂറ്റാണ്ട്) തന്റെ ഗുരുവായ കൃഷ്ണപ്പിഷാരടിക്ക് ഉപഹാരമായി രചിച്ചു നല്കിയ പൂർവഭാരതചമ്പുവിൽ അനന്തഭട്ടനെ ഇങ്ങനെ സ്തുതിച്ചു കാണുന്നു:

അനന്തഭട്ടന്റെ വാക്കുകളുടെ മേൻമയെയാണ് ഇതിൽ വർണിച്ചിട്ടുള്ളത്. "അവ വിടർന്ന താമരപ്പൂക്കളുടെ സൌരഭ്യത്തോടുകൂടിയവയാണ്. നൃത്തം ചെയ്യുന്ന ശിവന്റെ ജടാജൂടത്തിലെ ഗംഗയെപ്പോലെയാണ്. വൈരികളുടെ യശസ്സു മുഴുവൻ ആചമനം ചെയ്തിട്ടുള്ളവയാണ്. അമൃതത്തിന്റെ ലഹരികളാണ്. ഭൂമി മുഴുവൻ കൊടുത്താലേ അവയ്ക്കു വിലയാവുകയുള്ളു." ഇതാണ് ഈ ശ്ലോകത്തിന്റെ സാരം. അനന്തഭട്ടന്റെ അചുംബിതോല്ലേഖാദി ഗുണങ്ങളാൽ ആകൃഷ്ടനായിട്ടാണ് താൻ പൂർവഭാരതചമ്പു രചിച്ചതെന്നും മാനവേദൻ സൂചിപ്പിച്ചിട്ടുണ്ട്.

അനന്തഭട്ടന്റെ ഭാരതചമ്പുവിന് നൃസിംഹൻ, രാമചന്ദ്രൻ എന്നിങ്ങനെ രണ്ടുപേർ സംസ്കൃതത്തിൽ വ്യാഖ്യാനം എഴുതിയിട്ടുണ്ട്. ചുനക്കര ഉണ്ണിക്കൃഷ്ണവാരിയർ (1865-1936) പ്രസ്തുത ചമ്പു മലയാളത്തിലേക്കു തർജുമ ചെയ്തിട്ടുമുണ്ട്.


</doc>
<doc id="152434" url="https://ml.wikipedia.org/wiki?curid=152434" title="ദ് റൈം ഓഫ് ദ് എൻഷ്യന്റ് മാരിനർ">
ദ് റൈം ഓഫ് ദ് എൻഷ്യന്റ് മാരിനർ

ഇംഗ്ലീഷ് കവിയായ സാമുവൽ ടെയ്‌ലർ കോളറിഡ്ജിന്റെ ഏറ്റവും വലിയ കവിത ആണ് പ്രാചീന നാവികന്റെ ഗീതം

ഒരു നീണ്ട കടൽ യാത്ര കഴിഞ്ഞു വന്ന നാവികന്റെ അനുഭവങ്ങളുമായി ബന്ധപ്പെട്ടതാണ് ഈ കവിത. വിവാഹത്തിനു പോകുകയായിരുന്ന ഒരു അപരിചിതനായ മനുഷ്യനോട് നാവികൻ തന്റെ അനുഭവങ്ങൾ പങ്കു വെയ്ക്കുന്നതാണ് കവിതയുടെ ഇതിവൃത്തം. നാവികന്റെ കഥ പുരോഗമിക്കുന്തോറും, ഈ അപരിചിതനായ വ്യക്തിയുടെ ഭാവമാറ്റങ്ങൾ വളരെ എടുത്തു പറയേണ്ട ഒന്നാണ്.
മുഖഭാവം, അന്ധാളിപ്പിലും അക്ഷമയിലും പേടിയിലും കൂടി കടന്ന് ഒരുതരം ആകർഷണമായി മാറുന്നു. 

നല്ല ഒരു ഭാഗ്യം പ്രതീക്ഷിച്ച് കടൽയാത്ര തുടങ്ങുന്നിടത്താണ് ഈ കവിതയുടെ ആരംഭം. എന്നാൽ പിന്നീട് വീശിയടിച്ച കൊടുങ്കാറ്റ് ഈ പായ്കപ്പലിനെ അന്റാർട്ടിക്കയിലേക്ക് വലിച്ചടുപ്പിക്കുന്നു. ആൽബട്രോസ്സ് എന്നു പേരുവിളിക്കുന്ന ഒരു സാങ്കൽപിക പക്ഷി ഈ നാവികനേയും കപ്പലിനെയും അന്റാർട്ടിക്കക്ക് പുറത്തേക്കുള്ള വഴി കാണിച്ചുകൊടുക്കുന്നു. എന്നാൽ തങ്ങളുടെ രക്ഷകനായ ഈ പക്ഷിയെ കപ്പൽ ജോലിക്കാർ പുകഴ്ത്തുന്നെങ്കിലും, നാവികൻ അതിനെ കൊല്ലുന്നു. ജോലിക്കാർ ഇതു കണ്ട് കുപിതരാകുന്നു. പിന്നീട് കാലാവസ്ഥ സുഖകരമാകുകയും , മൂടൽമഞ്ഞ് മായുകയും ചെയ്യുന്നു. ഇത് കണ്ട് ജോലിക്കാർ തങ്ങളുടെ മനസ്സ് മാറ്റുന്നു.


</doc>
<doc id="152437" url="https://ml.wikipedia.org/wiki?curid=152437" title="അനന്തഭാരതി">
അനന്തഭാരതി

ഭാഗവതം ദശമസ്കന്ധത്തെ ഉപജീവിച്ച് രചിക്കപ്പെട്ട ഭാഗവതദശമസ്കന്ധ കീർത്തനങ്ങളുടെ രചയിതാവായിരുന്നു അനന്തഭാരതി. 1845-ൽ ഉമയാൾപുരം ജില്ലയിലുള്ള ഒരു വൈഷ്ണവബ്രാഹ്മണകുലത്തിൽ ജനിച്ച ഇദ്ദേഹം ഒരു സാമവേദിയായിരുന്നു. പിതാവ് ശ്രീനിവാസ അയ്യങ്കാരും മാതാവ് ലക്ഷ്മി അമ്മാളുമാണ്. 1883-ൽ ഭാഗവതദശമസ്കന്ധ കീർത്തനങ്ങൾ രചിക്കാൻ തുടങ്ങുകയും 1889-ൽ ആ യത്നം പൂർണമാക്കുകയും ചെയ്തു.

അരുണാചലകവിരായർ രചിച്ച രാമനാടകത്തിൽ നിന്നും പ്രചോദനം ഉൾക്കൊണ്ട് അനന്തഭാരതി രാമായണം ഉത്തരകാണ്ഡത്തിലെ പ്രതിപാദ്യം കീർത്തനരൂപത്തിൽ രചിച്ചു. കവിരായർ ഉത്തരകാണ്ഡത്തിലേക്കു കടക്കാതെ ശ്രീരാമപട്ടാഭിഷേകത്തോടെ രാമനാടകം അവസാനിപ്പിക്കയായിരുന്നു ചെയ്തത്. ദേശികപ്രഭാവപ്രകാശിക കീർത്തനങ്ങൾ എന്ന ഒരു ഗ്രന്ഥവും ഇദ്ദേഹം രചിച്ചിട്ടുണ്ട്. 1905-ൽ അനന്തഭാരതി നിര്യാതനായി.


</doc>
<doc id="152438" url="https://ml.wikipedia.org/wiki?curid=152438" title="തടവിളക്ക്">
തടവിളക്ക്

വാഴത്തട നാട്ടി അതിനു മുകളിൽ വയ്ക്കുന്ന ഇടിഞ്ഞിലിൽ കത്തിക്കുന്ന വിളക്കാണ് തടവിളക്ക്. തൃക്കാർത്തികയ്ക്ക് വീടിനു മുന്നിൽ തടവിളക്ക് വയ്ക്കുന്ന രീതി ദക്ഷിണകേരളത്തിൽ ഇന്നും വ്യാപകമാണ്. മധ്യ കേരളത്തിലും ഉത്തരകേരളത്തിലും ക്ഷേത്രദേവതാതിടമ്പുകൾ വീടുകളിൽ എഴുന്നള്ളിച്ചെത്തുമ്പോഴും മറ്റും ഇത്തരം വിളക്കുകൾ സ്ഥാപിക്കുന്നു. വെറുതേ വാഴത്തട നാട്ടുക മാത്രമല്ല, അതിൽ കുരുത്തോല നിശ്ചിത അകലത്തിൽ മുറിച്ച് കുത്തിവളച്ചുണ്ടാക്കുന്ന ഗോളാകാരങ്ങളും മറ്റ് അലങ്കാരവസ്തുക്കളും (കുരുത്തോല കൊണ്ടു നിർമിച്ച പക്ഷികളും മറ്റും) തടവിളക്കിലുണ്ടാകും. ക്ഷേത്രങ്ങൾക്കു മുന്നിൽ ഉത്സവത്തോടനുബന്ധിച്ച് തടവിളക്ക് സ്ഥാപിക്കുന്നത് കേരളത്തിൽ അങ്ങോളമിങ്ങോളമുള്ള ഒരു അനുഷ്ഠാനമാണ്.

തെക്കൻ തിരുവിതാംകൂറിലെ ദേവീക്ഷേത്രങ്ങളായ മുടിപ്പുരകളിൽ തടവിളക്ക് എന്ന പേരിൽ അറിയപ്പെടുന്നത് വാഴത്തടയും കുരുത്തോലയും ചെമ്പകപ്പൂക്കളും കൊണ്ടുണ്ടാക്കിയ വിളക്കുകെട്ടുകളെയാണ്. നേർച്ചയായി നടത്തുന്ന ഈ വിളക്കുകെട്ടുകൾ നേർച്ചക്കാരന്റെ വീട്ടിൽവച്ച് കെട്ടിയലങ്കരിച്ചശേഷം മുടിപ്പുരക്കളത്തി ലേക്ക് ആഘോഷപൂർവം എത്തിക്കുന്നു. മുടിയെഴുന്നള്ളത്തിനോടൊപ്പം ഇവയിൽ പന്തങ്ങൾ കത്തിച്ചു വച്ചുകൊണ്ട് എഴുന്നള്ളിച്ച് നൃത്തം ചവുട്ടുന്നതോടെയാണ് വിളക്കുകെട്ട് എന്ന അനുഷ്ഠാനം സമാപിക്കുന്നത്.


</doc>
<doc id="152440" url="https://ml.wikipedia.org/wiki?curid=152440" title="തടാതക">
തടാതക

ഒരു പുരാണകഥാപാത്രമാണ് തടാതക. മധുരയിലെ മീനാക്ഷീ ക്ഷേത്രത്തിലെ ദേവിയുടെ അവതാരം എന്ന സങ്കല്പവും നിലവിലുണ്ട്. ശ്രീപാർവതിയെ മീനാക്ഷീദേവിയായും ശ്രീപരമേശ്വരനെ സുന്ദരേശനായും മീനാക്ഷീ ക്ഷേത്രത്തിൽ ആരാധിക്കുന്നു. ശിവഭക്തനും പാണ്ഡ്യ രാജാവുമായിരുന്ന മലയധ്വജപാണ്ഡ്യന്റെ പുത്രിയായി തടാതക എന്ന പേരിൽ മീനാക്ഷീദേവി അവതരിച്ച കഥ ഹാലാസ്യ മാഹാത്മ്യത്തിൽ വർണിക്കുന്നുണ്ട്.

മധുരാനഗരം സ്ഥാപിച്ച കുലശേഖര പാണ്ഡ്യന്റെ മകനാണ് മലയധ്വജപാണ്ഡ്യൻ. സൂര്യവംശരാജാവായ ശൂരസേനന്റെ പുത്രി കാഞ്ചനമാലയായിരുന്നു മലയധ്വജപാണ്ഡ്യന്റെ പത്നി. ദീർഘ കാലം സന്താനസൗഭാഗ്യമുണ്ടാകാതിരുന്നതിനാൽ രാജാവ് പുത്ര കാമേഷ്ടി യാഗം നടത്തി. യജ്ഞവേദിയിൽ മൂന്ന് വയസ്സു മാത്രം പ്രായമുള്ള ഒരു ബാലിക പ്രത്യക്ഷയാകുകയും രാജ്ഞിയുടെ സമീപത്തെത്തി മടിയിൽ ഇരിക്കുകയും ചെയ്തു. ഈ ബാലികയെ രാജാവും രാജ്ഞിയും പുത്രിയായി സ്വീകരിച്ചു. പുത്രിക്ക് ജന്മനാ നെഞ്ചിൽ മൂന്ന് സ്തനമുള്ളതായിക്കണ്ടപ്പോൾ പുത്രിയുടെ ഭാവിയെപ്പറ്റി അവർ ആശങ്കാകുലരായി. എന്നാൽ അപ്പോൾ ഒരു അശരീരി കേട്ടു. ഈ ബാലിക സാക്ഷാൽ മധുര മീനാക്ഷീദേവി തന്നെയാണെന്നും ഭർത്താവാകുന്ന പുരുഷനെ കാണുമ്പോൾ മൂന്നാമത്തെ സ്തനം അപ്രത്യക്ഷമാകുമെന്നും ബാലികയ്ക്ക് 'തടാതക' എന്നു പേരിടണം എന്നുമായിരുന്നു അശരീരി.

തടാതക യൗവനയുക്തയായപ്പോൾ രാജാവ് തന്റെ പിൻഗാമിയായി അഭിഷേകം ചെയ്തു. വാർധക്യം മൂലം രാജാവ് ചരമഗതി പ്രാപിച്ചു. തന്റെ മൂന്നാമത്തെ സ്തനത്തിന്റെ രഹസ്യം മാതാവിൽ നിന്ന് അറിഞ്ഞിരുന്ന തടാതക തന്റെ വരനെ കണ്ടെത്തുന്നതിന് ഉപായമാലോചിച്ചു. ദിഗ്വിജയ യാത്രയ്ക്കു പുറപ്പെട്ട് ഇന്ദ്രനേയും മറ്റു ദേവന്മാരേയും പരാജിതരാക്കി ജൈത്രയാത്ര തുടർന്നു. കൈലാസത്തിലെത്തിയ തടാതകയെ ദ്വാരപാലകർ തടഞ്ഞു. നന്ദികേശ്വരനിൽ നിന്നു വിവരമറിഞ്ഞ പരമശിവൻ പതിനാറ് വയസ്സുള്ള സുന്ദരരൂപനായി ഗോപുര കവാടത്തിലെത്തി. പരമശിവനെ കണ്ട മാത്രയിൽ തടാതകയുടെ മൂന്നാമത്തെ സ്തനം അപ്രത്യക്ഷമായി. പരമശിവൻ സുന്ദരേശരൂപനായിത്തന്നെ സപരിവാരം മധുരാപുരിയിലെത്തി. സുന്ദരേശന്റേയും തടാതകയുടേയും വിവാഹം മംഗളമായി നടന്നു. ഇവർ മധുരമീനാക്ഷീ ക്ഷേത്രത്തിൽ മീനാക്ഷീദേവിയും സുന്ദരേശ പാണ്ഡ്യനുമായി ആരാധിക്കപ്പെട്ടു.

ഒരിക്കൽ കാഞ്ചനമാല സമുദ്രസ്നാനത്തിനുള്ള തന്റെ ആഗ്രഹം തടാതകയെ അറിയിച്ചു. സ്ത്രീകൾ ഭർത്താവിനോടൊപ്പമോ പുത്രനോടൊപ്പമോ മാത്രമേ സമുദ്രത്തിൽ ഇറങ്ങാവൂ എന്നു വിധിയുണ്ടായിരുന്നു. പരമശിവനായ സുന്ദരേശൻ സ്മരണ മാത്രയിൽ മലയധ്വജപാണ്ഡ്യനെ സ്വർഗത്തുനിന്ന് ഭൂമിയിൽ വരുത്തി. കാഞ്ചനമാലയുമൊത്തുള്ള സമുദ്രസ്നാനത്തിനുശേഷം മലയധ്വജപാണ്ഡ്യനും കാഞ്ചനമാലയും ആകാശമാർഗ്ഗം സ്വർഗത്തിലെത്തിച്ചേർന്നു.

മധുരാനഗരിക്ക് ഹാലാസ്യം എന്നും പേരുണ്ട്. മധുരമീനാക്ഷീ ക്ഷേത്രത്തെ പ്രകീർത്തിക്കുന്ന ഹാലാസ്യമാഹാത്മ്യം എന്ന കാവ്യത്തിൽ 'തടാതക'യുടെ കഥ വിസ്തരിച്ച് പ്രതിപാദിക്കുന്നു. ശങ്കര സുബ്രഹ്മണ്യൻ, ഗണപതിശാസ്ത്രി എന്നിവർ സംസ്കൃത ത്തിൽ തടാതകാപരിണയം എന്ന പേരിൽ കാവ്യം രചിച്ചിട്ടുണ്ട്. അനന്തനാരായണ ശാസ്ത്രിയുടെ വ്യാഖ്യാനത്തോടുകൂടി എട്ട് സർഗങ്ങളിലുള്ള തടാതകാപരിണയം കാവ്യം 1903-ൽ പാലക്കാട്ടു നിന്ന് പ്രസിദ്ധീകൃതമായി. മലയാളത്തിലും തമിഴിലും ഈ കഥ പ്രതിപാദിക്കുന്ന അനേകം ഗ്രന്ഥങ്ങളുണ്ട്. മാടാവിൽ വലിയ കുഞ്ഞിരാമൻ വൈദ്യൻ തടാതകാസ്വയംവരം എന്ന പേരിൽ ഓട്ടൻ തുള്ളലും ചമ്പത്തിൽ ചാത്തുക്കുട്ടി മന്നാടിയാർ തടാതകാപരി ണയം എന്ന കൈകൊട്ടിക്കളിപ്പാട്ടും രചിച്ചു. ഈ കഥ നാല് ദിവസം കൊണ്ട് അവതരിപ്പിക്കുന്ന വിധത്തിൽ അജ്ഞാതകർ തൃകമായ മീനാക്ഷീസ്വയംവരം ആട്ടക്കഥ പ്രസിദ്ധീകൃതമായിട്ടുണ്ട്.

കുളക്കട നമ്പിമഠത്തിൽ ഭാനുഭാനു പണ്ടാരത്തിൽ രചിച്ച തടാതകാപരിണയം ആട്ടക്കഥ (1998) രംഗാവതരണത്തിന് മിക വുറ്റതാണ്. നായികാപ്രധാനമായ ഇതിൽ ധീരോദാത്തപ്രഭാവങ്ങ ളോടുകൂടിയ നായിക ദിഗ്വിജയത്തിനു പുറപ്പെടുന്നതും നായിക യുടെ യുദ്ധനൈപുണിയും സവിശേഷ ശ്രദ്ധയാകർഷിക്കുന്നു. 


</doc>
<doc id="152442" url="https://ml.wikipedia.org/wiki?curid=152442" title="തട്ടം (വസ്ത്രം)">
തട്ടം (വസ്ത്രം)

മുസ്ലീം സ്ത്രീകൾ തലയിലിടുന്ന വസ്ത്രമാണ് തട്ടം. ഇതിന് തട്ട എന്നും പറയാറുണ്ട്. തലമുടി മറയ്ക്കുന്നതിനായി തലയിലിടുന്ന ശീലയാണിത്. കറുപ്പുനിറത്തിലുള്ള തുണിയാണ് സാധാരണയായി തട്ടത്തിന് ഉപയോഗിക്കാറുള്ളത്. ഇപ്പോൾ എല്ലാ നിറങ്ങളിലുമുള്ള തട്ടങ്ങളുണ്ട്. അരികുകളിൽ ഞാത്തുകളുള്ള ആകർഷകമായ തട്ടങ്ങൾ വരെ ഇപ്പോൾ ഉപയോഗിച്ചുവരുന്നു. തട്ടമിടുന്ന രീതിക്ക് ചില പ്രാദേശിക ഭേദങ്ങളുമുണ്ട്.

കഥകളിയിൽ സ്ത്രീവേഷം തലയിലിടുന്ന ശീലയും തട്ടം എന്ന പേരിലാണ് അറിയപ്പെടുന്നത്. 


</doc>
<doc id="152443" url="https://ml.wikipedia.org/wiki?curid=152443" title="തട്ടാൻ">
തട്ടാൻ

കേരളത്തിലെ ജാതിവ്യവസ്ഥയിൽ ഉൾപ്പെടുന്ന ഒരു മലയാള കമ്മാള അല്ലെങ്കിൽ കർമ്മാള അവർണ്ണ ജാതിയാണ് തട്ടാൻ. സ്വർണ്ണപ്പണി അഥവാ ആഭരണ നിർമ്മാണമാണ് ഈ ജാതിയിലുള്ളവരുടെ പരമ്പരാഗത കുലത്തൊഴിൽ. മറ്റു പിന്നോക്ക വിഭാഗങ്ങളു(ഒ.ബി.സി)ടെ കൂട്ടത്തിലാണ് തട്ടാൻ സമുദായത്തെ ചേർത്തിരിക്കുന്നത്‌. കേരളത്തിൽ നിന്നുള്ള മറ്റു പിന്നോക്ക വിഭാഗങ്ങളുടെ കേന്ദ്ര പട്ടികയിൽ ക്രമ.നം. 27 ആയാണ് വിശ്വകർമ്മ യിൽ ഉൾപ്പെടുന്ന തട്ടാൻ സമുദായത്തെ ചേർത്തിട്ടുള്ളത്.വിശ്വകർമ്മ എന്ന മുഖ്യജാതി (Main Caste) അഥവാ പൊതു ജാതി യിൽ ഉൾപ്പെടുന്ന ഉപജാതി (Sub-Caste) കളിൽ ഒന്നാണ് തട്ടാൻ.
വിശ്വകർമ എന്ന മുഖ്യജാതിയിൽ ഉൾപ്പെടുന്ന ഉപജാതികളാണ്
എന്നിവ. തട്ടാന്മാർ ഇന്ന് വിശ്വകർമജർ എന്ന പേരിലാണ് പൊതുവായി അറിയപ്പെടുന്നത്. വിശ്വകർമ്മാവിന്റെ പിൻഗാമികളെന്നു അവകാശപ്പെടുന്ന കരകൌശല വിദഗ്ദ്ധരാണ് വിശകർമജർ. വിശ്വകർമ്മാവിന്റെ പിൻഗാമികളായാതുകൊണ്ട് വിശ്വകർമജർ എന്ന് വിളിക്കപ്പെടുന്നുവെങ്കിലും ദക്ഷിണേന്ദ്യയിൽ ഇവർ വളരെ മുൻപ് തന്നെ കർമ്മാളർ അഥവാ കമ്മാളർ എന്നറിയപ്പെട്ടിരുന്നു.
പ്രധാനമായി സ്വർണ്ണം കൊണ്ട് ആഭരണങ്ങളും മറ്റും ഉണ്ടാക്കുകയാണ് തട്ടാൻമാരുടെ പരമ്പരാഗത കുലത്തൊഴിൽ. ഏറെ വൈദഗ്ദ്ധ്യവും ക്ഷമയും ശ്രദ്ധയും ആവശ്യമുള്ള ഒരു തൊഴിലാണ് സ്വർണ്ണപ്പണി. വെള്ളിയാഭരണങ്ങളും തട്ടാന്മാർ നിർമ്മിക്കാറുണ്ട്. ആഭരണ നിർമ്മാണ ശാസ്ത്രം(Jewellery designing), രത്നശാസ്ത്രം(Gemology) എന്നിവയിൽ ആഴത്തിലുള്ള അറിവ് തട്ടാന്മാർക്ക് ഉണ്ടായിരുന്നു. സ്വർണാഭരണങ്ങൾ, രത്നാഭാരണങ്ങൾ, ക്ഷേത്രങ്ങളിലെ തിരുവാഭരണങ്ങൾ എന്നിവയാണ് തട്ടാന്മാർ അധികവും നിർമ്മിക്കാറുള്ളത്. കൂടാതെ, ക്ഷേത്രങ്ങളിലെ സ്വർണക്കൊടിമരം, സ്വർണതിടംബ്, സ്വർണ ശില്പങ്ങൾ എന്നീ ജോലികളും തട്ടാന്മാർ ചെയ്യാറുണ്ട്. 


</doc>
<doc id="152445" url="https://ml.wikipedia.org/wiki?curid=152445" title="തണ്ടായ്മ">
തണ്ടായ്മ

പഴയകാലത്ത് ഈഴവസമുദായ പ്രമാണിമാർക്ക് രാജാക്കന്മാർ കല്പിച്ചുകൊടുത്തിരുന്ന പ്രത്യേക പദവിയാണ് തണ്ടായ്മ. തണ്ടായ്മസ്ഥാനം ലഭിച്ചിട്ടുള്ള വ്യക്തി തണ്ടാർ അഥവാ തണ്ടാൻ എന്ന പേരിലാണ് അറിയപ്പെട്ടിരുന്നത്.

തണ്ടായ്മസ്ഥാനത്തിന്റെ ഉത്പത്തിയെപ്പറ്റി വടക്കൻപാട്ടുകളിൽ പരാമർശിച്ചു കാണുന്നുണ്ട്. ചേരമാൻ പെരുമാളാണ് ഇത് ഏർപ്പെടുത്തിയത് എന്നാണ് വലിയ ആരോമൽച്ചേകവരുടെ പാട്ടിൽ വർണിച്ചു കാണുന്നത്. പകൽ വിളക്കും പാവാടയും നല്കി വെടി- വാദ്യങ്ങളുടെ അകമ്പടിയോടുകൂടിയായിരുന്നു തണ്ടായ്മസ്ഥാനം നല്കപ്പെട്ടിരുന്നതെന്നും വടക്കൻപാട്ടിൽ സൂചിപ്പിച്ചിട്ടുണ്ട്. പഴയ പാട്ടുകളിൽ ഇത്തരം പരാമർശങ്ങളുണ്ടെങ്കിലും ചേരമാൻ പെരു മാളാണ് ഇത് നടപ്പിലാക്കിയതെന്ന പ്രസ്താവത്തിന് ചരിത്രപരമായ തെളിവുകളൊന്നും ലഭിച്ചിട്ടില്ല.

തിരുവിതാംകൂറിലും കൊച്ചിയിലും കോഴിക്കോട്ടും ഈ ആചാരപദവി നല്കപ്പെട്ടിരുന്നു എന്നതിന് തെളിവുകളുണ്ട്. ഇവയിൽ, തിരുവിതാംകൂറിലും കൊച്ചിയിലും രാജാക്കന്മാർ നേരിട്ടായിരുന്നു തണ്ടായ്മസ്ഥാനം നല്കിയിരുന്നത്. കോഴിക്കോട്ടാകട്ടെ, സാമൂ തിരിക്കോവിലകത്തെ മൂത്ത തമ്പുരാട്ടിയിലായിരുന്നു ഈ സ്ഥാനം കല്പിച്ചുകൊടുക്കാനുള്ള അവകാശം നിക്ഷിപ്തമായിരുന്നത്.

ചെറുകിട ജന്മിസമ്പ്രദായം ആവിർഭവിച്ചുതുടങ്ങിയ 18-ാം ശ.-ത്തിലായിരിക്കണം തണ്ടായ്മസ്ഥാനം നല്കൽ ആരംഭിച്ചത് എന്നാണ് പല ചരിത്രകാരന്മാരും രേഖപ്പെടുത്തിക്കാണുന്നത്. പില്കാലത്ത് ഈ സമ്പ്രദായം ഇല്ലാതായെങ്കിലും താണ ജാതിക്കാർ എന്നു കല്പിക്കപ്പെട്ടിരുന്ന പല സമുദായാംഗങ്ങളും ഈഴവ സമുദായ പ്രമാണിമാരെ 'തണ്ടാർ' എന്ന് ആദരപൂർവം വിളിച്ചു പോന്നിരുന്നു. 'തണ്ടാർ' സ്ഥാനം പോലെ 'പണിക്കർ' എന്ന മറ്റൊരു സ്ഥാനംകൂടി ഈഴവ സമുദായപ്രമാണിമാർക്ക് കല്പിച്ചു കൊടുത്തിരുന്നു.

'രാജ്യഭരണത്തിൽ ഇവർക്കു പങ്കുണ്ടായിരുന്നില്ലെങ്കിലും സമുദായഭരണത്തിൽ ഇവർ ഏകാധിപതികൾ ആയിരുന്നു' എന്നാണ് തണ്ടായ്മ സ്ഥാനം ലഭിച്ചവരെപ്പറ്റി കേരളത്തിന്റെ സാംസ്കാരിക ചരിത്രം എന്ന ഗ്രന്ഥത്തിൽ (പി.കെ. ഗോപാലകൃഷ്ണൻ) പറയുന്നത്. എന്നാൽ എഡ്ഗാർ തേഴ്സ്റ്റൺ മറ്റൊരു വസ്തുതകൂടി സൂചിപ്പിച്ചിട്ടുണ്ട്. 'സ്വന്തം ജാതിയിൽ മാത്രമല്ല, മറ്റു ജാതിക്കാരിലും പ്രമാണിയാണ് തണ്ടാർ' എന്നാണ് അദ്ദേഹത്തിന്റെ പരാമർശം.

ജാതിവ്യവസ്ഥയും കേരളചരിത്രവും എന്ന ഗ്രന്ഥത്തിൽ പി.കെ. ബാലകൃഷ്ണൻ സൂചിപ്പിച്ചിരിക്കുന്നത്, 'നാടുവാഴിക്ക് 64 പുത്തൻ ആണ്ടുകാഴ്ച കൊടുത്താണ് തണ്ടാർസ്ഥാനം നേടിയിരുന്നത്' എന്നാണ്. എന്തായാലും, സ്വസമുദായത്തിന്റേയും അന്യ സമുദായങ്ങളുടേയും ആദരവ് നേടിയവരായിരുന്നു ഈ സ്ഥാനക്കാർ എന്നു ബോധ്യമാകുന്നു.

മുൻ മുഖ്യമന്ത്രി സി. കേശവന്റെ ജീവിതസമരം എന്ന ആത്മ കഥയിൽ, തണ്ടായ്മസ്ഥാനം ലഭിച്ചവർക്കുള്ള അവകാശങ്ങളെപ്പറ്റി സവിസ്തരം പ്രതിപാദിച്ചിട്ടുണ്ട്. അവയിൽ 'താലികെട്ടുകല്യാണ ത്തിന് പെണ്ണൊന്നിന് പന്ത്രണ്ടു പുത്തൻ, സ്ഥാനാവകാശത്തിന് നാല് പുത്തൻ പുരച്ചേർച്ചയ്ക്ക് മണവാട്ടീമണവാളന്മാർക്കു പന്ത്രണ്ട് പുത്തൻ'-എന്നിങ്ങനെ പല അവകാശങ്ങളെക്കുറിച്ചും പറഞ്ഞിട്ടുണ്ട്.

ജനനം മുതൽ മരണം വരെയുള്ള ജീവിതസന്ദർഭങ്ങളിലെ സവിശേഷ അനുഷ്ഠാനങ്ങൾക്കെല്ലാം തണ്ടായ്മസ്ഥാനത്തിനുടമയായവരുടെ അനുമതിയും ആശിസ്സും വാങ്ങണമെന്ന് വ്യവസ്ഥയുണ്ടായിരുന്നു. ജാതിഭ്രഷ്ട് കല്പിക്കുന്നതിനും ജാതിഭ്രഷ്ട് ഇല്ലാതാക്കുന്നതിനുമുള്ള അവകാശവും തണ്ടായ്മസ്ഥാനക്കാർക്കു ലഭിച്ചിരുന്നു. സ്വസമുദായത്തിലെ വഴക്കുകളും തർക്കങ്ങളും തീർക്കുന്നതിനുള്ള അവകാശവും തണ്ടാർമാർക്കുതന്നെയായിരുന്നു. അതിനായി ഓരോ മുറി (കര)യിലും ഓരോ 'തണ്ടാർ' സ്ഥാനക്കാരനെ നിയോഗിച്ചിരുന്നു എന്നതിനും തെളിവുകളുണ്ട്.

കൊച്ചീരാജ്യത്തിലെ തണ്ടായ്മസ്ഥാനികൾക്കു കൊടുത്തിരുന്ന തീട്ടൂരങ്ങൾക്ക് മാതൃകയായി കൊച്ചീരാജ്യചരിത്രത്തിൽ പദ്മനാഭമേനോൻ ഒരു 'തണ്ടായ്മത്തീട്ടൂര'ത്തിന്റെ പകർപ്പ് നല്കിയിട്ടുണ്ട്. അതിൽനിന്നുള്ള ഏതാനും ഭാഗങ്ങൾ ഇവിടെ ഉദ്ധരിക്കുന്നു:

'...തണ്ടായ്മ സ്ഥാനത്തിനുള്ള അവകാശങ്ങളും

പറ്റി അനുഭവവിച്ചുകൊള്ളത്തക്കവണ്ണവും

നിയ്യ് രണ്ടു കൈക്കു വീരചങ്ങലയും വിരുതും

തോട്ടിക്കടുക്കനും പൊന്നിൻ കാവുവാളും

പൊന്നെഴുത്താണിയും പീച്ചാങ്കത്തിയും

പൊന്നുകെട്ടിയ വടിയും പുലിത്തോൽപ്പരി

ചയും നെടിയ കുടയും ചങ്ങലവെട്ടയും കുത്തു

വിളക്കും ദീവട്ടിപ്പന്തക്കുഴയും ആലവട്ടവും

പട്ടുകുടയും കൊണ്ടു നടക്കയും...'

പ്രത്യേക ആടയാഭരണങ്ങളണിയുന്നതിനും മഞ്ചൽ, കുതിര വണ്ടി എന്നിവ ഉപയോഗിക്കുന്നതിനും വെള്ളവസ്ത്രവും തലപ്പാവും അണിയുന്നതിനുമുള്ള അവകാശങ്ങളും തണ്ടായ്മസ്ഥാനികൾക്കു ലഭിച്ചിരുന്നു എന്ന് ചരിത്രകാരന്മാർ രേഖപ്പെടുത്തിയിട്ടുണ്ട്.

തണ്ടിൽ അഥവാ പല്ലക്കിൽ കയറുന്നതിനുള്ള അവകാശം നല്കുന്നതിനെയും 'തണ്ടായ്മ' എന്നു വിശേഷിപ്പിച്ചിരുന്നതായി കാണുന്നു. 


</doc>
<doc id="152447" url="https://ml.wikipedia.org/wiki?curid=152447" title="സഫലമീയാത്ര (കവിതാസമാഹാരം)">
സഫലമീയാത്ര (കവിതാസമാഹാരം)

ആധുനികമലയാളകവിതയിലെ പ്രമുഖനായ കവിയായ എൻ.എൻ. കക്കാടിന്റെ വളരെ പ്രശസ്തമായ കവിതാസമാഹാരമാണ് സഫലമീയാത്ര. അമ്പത്തിനാലു കവിതകളും, ഒരു കാവ്യ നാടകവും ഉൾപ്പെടുന്ന പുസ്തകമാണിത്. പ്രശസ്തനായ എഴുത്തുകാരൻ എൻ.വി.കൃഷ്ണവാര്യർ ആണ് ഈ സമാഹാരത്തിനു മുഖവുര എഴുതിയിരിക്കുന്നത്. ഇതിലെ കവിതകൾ അദ്ദേഹത്തിന്റെ കവിയുടെ ജീവിതത്തിന്റെ തന്നെ ഒരു ആഖ്യാനമായി പറയപ്പെടുന്നു. 
ആസ്വാദകലോകത്ത് ഏറെ ശ്രദ്ധയാകർഷിച്ച സഫലമീയാത്രയ്ക്ക് അനവധി അവാർഡുകളും ലഭിച്ചിട്ടുണ്ട്:

<references>


</doc>
<doc id="152462" url="https://ml.wikipedia.org/wiki?curid=152462" title="ഹു ജിന്റാവോ">
ഹു ജിന്റാവോ

ചൈനയുടെ ഇപ്പോഴത്തെ പ്രസിഡണ്ടാണ് ഹു ജിന്റാവോ (ഇംഗ്ലീഷ്: Hu Jintao) (ജനനം: 1942 ഡിസംബർ 21). ഇതോടൊപ്പം ചൈനീസ് കമ്മ്യൂണിസ്റ്റ് പാർട്ടിയുടെ ജനറൽ സെക്രട്ടറി, കേന്ദ്ര സൈനിക സമിതിയുടെ അധ്യക്ഷൻ എന്നീ പദവികളും ഇദ്ദേഹം വഹിക്കുന്നു.

അമേരിക്കയിലെ പ്രശസ്ത മാഗസിനായ ഫോബ്‌സ് 2010-ൽ തയ്യാറാക്കിയ ലോകത്തിലെ ഏറ്റവും കരുത്തരുടെ പട്ടികയിൽ ഒന്നാം സ്ഥാനത്തെത്തിയത് ഹു ജിന്റാവോയാണ്. ലോക ജനസംഖ്യയുടെ അഞ്ചിലൊന്നു ഭാഗം വരുന്ന ചൈനീസ് ജനതയെ സ്വേച്ഛാധിപത്യത്തിനടുത്തുനിൽക്കുന്ന രീതിയിൽ ഭരിക്കുന്നു എന്നതാണ് ഹു ജിന്റാവോയുടെ പ്രധാന ശക്തിയായി ഫോബ്‌സ് ചൂണ്ടിക്കാട്ടുന്നത്. ലോകത്തിലെ ഏറ്റവും അംഗബലമുള്ള സൈനിക ശക്തിയുടെ മേധാവിയായ അദ്ദേഹത്തിന് 'നദികളുടെ വഴി തിരിച്ചുവിടാനും നഗരങ്ങൾ പണിയാനും കോടതിയുടെയോ ഉദ്യോഗസ്ഥരുടെയോ ഇടപെടലില്ലാതെ വിമതരെ ജയിലിലിടാനും ഇൻറർനെറ്റിനു നിയന്ത്രണമേർപ്പെടുത്താനും കഴിയുന്നു' എന്നും ഫോബ്‌സ് വിലയിരുത്തുന്നു.


</doc>
<doc id="152463" url="https://ml.wikipedia.org/wiki?curid=152463" title="ബോണിഫസ്">
ബോണിഫസ്

റോമൻ കത്തോലിക്കാ സഭയിലെ ഒരു വിശുദ്ധനാണ് ബോണിഫസ്‌ .

എ.ഡി. 672 - ൽ ഇംഗ്ലണ്ടിലെ ഡെവൻഷ്‌റൈയിൽ ബോണിഫസ്‌ ജനിച്ചു. സ്വഭവനത്തിൽ താമസിച്ചിരുന്ന മിഷനറിമാരിൽ നിന്നും പ്രേഷിതപ്രവർത്തനത്തിന്റെ ആദ്യപാഠങ്ങൾ മനസ്സിലാക്കി. തുടർന്ന് ഒരു ആശ്രമത്തിൽ അംഗത്വം സ്വീകരിച്ച് വേദപ്രചാരപ്രവർത്തനങ്ങളിൽ പരിശീലനം നേടി. ഹോളണ്ടിലെ ക്രൈസ്തവേതരരെ മാനസാന്തരപ്പെടുത്തുവാൻ ശ്രമം നടത്തി പരാജയപ്പെട്ടപ്പോൾ ബോണിഫസ്‌ റോമിലേക്ക്‌ യാത്രയായി. അവിടെ നിന്ന്, മാർപാപ്പയുടെ നിർദ്ദേശവും സ്വന്തം താത്പര്യവും അനുസരിച്ച്, സുവിശേഷപ്രഘോഷണം നടത്തുന്നതിനായി അദ്ദേഹം ജർമ്മനിയിലേക്ക്‌ തിരിച്ചു.

വിഗ്രഹാരാധനയെ എതിർത്തിരുന്ന ബോണിഫസ് ബാവേറിയ, ഫ്രൈസ്‌ ലാൻഡ്‌, സാക്‌സണി തുടങ്ങിയ സ്ഥലങ്ങളിലെല്ലാം വിഗ്രഹാരാധകരുടെ ആരാധനാലയങ്ങൾ നശിപ്പിക്കുകയും തൽസ്ഥാനത്ത് പള്ളികൾ നിർമ്മിക്കുകയും ചെയ്തു. ബോണിഫസിനെ റോമിലേക്ക് തിരികെ വിളിപ്പിച്ച് മെത്രാനായി നിയമനം നൽകി. തുടർന്ന് അദ്ദേഹം ജർമ്മനിയിൽ തിരികെയെത്തി. അനവധി പേരെ ക്രിസ്ത്യാനികളാക്കി എന്ന കാരണത്താൽ വിഗ്രഹാരാധകരായവർ ബോണിഫസിനെ വധിക്കുവാനായി ആയുധവുമായെത്തി. ബോണിഫസിന്റെ പരിചാരകർ അവരെ നേരിട്ടെങ്കിലും ഏ.ഡി. 754 - ൽ ബോണിഫസ്‌ രക്തസാക്ഷിത്വം വരിച്ചു.




</doc>
<doc id="152472" url="https://ml.wikipedia.org/wiki?curid=152472" title="മൗത്ത്ഓർഗൺ">
മൗത്ത്ഓർഗൺ

ഒരു സംഗീത ഉപകരണം. ദ്വാരങ്ങളുള്ള ഭാഗത്ത് ഊതിയാണിത് പ്രവർത്തിപ്പിക്കുന്നത്. ഓർഗണിന്റെ പോലുള്ള ശബ്ദമാണ് ഇതിൽനിന്നും പുറത്തുവരുന്നത്. അതുകൊണ്ടാണിതിനെ മൗത്ത്ഓർഗൺ എന്നുപറയുന്നത്.പത്തൊൻപതാം നൂറ്റാണ്ടിന്റെ തുടക്കത്തിൽ യൂറോപ്പിൽ ഹാർമോണിക്ക വികസിപ്പിച്ചെടുത്തു. ചൈനീസ് ഷെങ് പോലുള്ള ഫ്രീ-റീഡ് ഉപകരണങ്ങൾ പുരാതന കാലം മുതൽ ഏഷ്യയിൽ വളരെ സാധാരണമായിരുന്നു. ക്വിങ്‌ കാലഘട്ടത്തിലെ ചൈനയിൽ താമസിച്ചിരുന്ന ഫ്രഞ്ച് ജെസ്യൂട്ട് ജീൻ ജോസഫ് മാരി അമിയോട്ട് (1718–1793) അവതരിപ്പിച്ചതിനുശേഷം അവർ യൂറോപ്പിൽ അറിയപ്പെട്ടു. [3] 1820 ഓടെ യൂറോപ്പിൽ ഫ്രീ-റീഡ് ഡിസൈനുകൾ സൃഷ്ടിക്കാൻ തുടങ്ങി. ക്രിസ്റ്റ്യൻ ഫ്രീഡ്രിക്ക് ലുഡ്‌വിഗ് ബുഷ്മാൻ 1821-ൽ ഹാർമോണിക്കയുടെ ഉപജ്ഞാതാവായി കണക്കാക്കപ്പെടുന്നു, എന്നാൽ മറ്റ് കണ്ടുപിടിത്തക്കാർ ഒരേ സമയം സമാനമായ ഉപകരണങ്ങൾ വികസിപ്പിച്ചെടുത്തു. [4] യുണൈറ്റഡ് സ്റ്റേറ്റ്സ്, തെക്കേ അമേരിക്ക, യുണൈറ്റഡ് കിംഗ്ഡം, യൂറോപ്പ് എന്നിവിടങ്ങളിൽ ഒരേ സമയം വായകൊണ്ട് സ്വതന്ത്രമായി വായിച്ച ഉപകരണങ്ങൾ പ്രത്യക്ഷപ്പെട്ടു. ശാസ്ത്രീയ സംഗീതം പ്ലേ ചെയ്യുന്നതിനാണ് ഈ ഉപകരണങ്ങൾ നിർമ്മിച്ചത്.

</doc>
<doc id="152474" url="https://ml.wikipedia.org/wiki?curid=152474" title="അനന്തത">
അനന്തത

അവസാനം ഇല്ലാത്തതിനെ അനന്തത എന്നു പറയുന്നു. എണ്ണത്തിനോ അളവിനോ തൂക്കത്തിനോ അതീതമായത്, അല്ലെങ്കിൽ സർവപരിമിതികളെയും അതിശയിക്കുന്നത് എന്നാണ് ഈ പദത്തിന്റെ നിഷ്കൃഷ്ടമായ അർഥം.

പല സാമാന്യസങ്കല്പങ്ങൾ അനന്തതയെക്കുറിച്ചുണ്ടെങ്കിലും, പ്രധാനമായും ഗണിതശാസ്ത്രത്തിലും ഭൗതികശാസ്ത്രത്തിലുമാണ് ഉപയോഗിച്ചുവരുന്നത്. അവസാനിക്കാൻ അതിരുകളില്ലാത്ത് പരിമാണം എന്നതാണ് അനന്തത (സൂചകം formula_1) "(ഇംഗ്ലീഷ് : Infinity)". ദൈവ ചിന്താഗതികളിലും വേദങ്ങളിലും അനന്തതയെക്കുറിച്ച് പരാമർശിച്ചിട്ടുണ്ട്.

ഏതൊരു സംഖ്യയേയും പൂജ്യം കൊണ്ടു ഹരിച്ചാൽ ഫലം അനന്തതയാണെന്നും. അനന്തസംഖ്യയെ ഏതു തരത്തിൽ ഗണിച്ചാലും ഫലം അനന്തത തന്നെയായിരിക്കും എന്നും ഭാസ്കരാചാര്യൻ പഠിപ്പിച്ചു.

അവസാനം ഇല്ലാത്തത്. എണ്ണത്തിനോ അളവിനോ തൂക്കത്തിനോ അതീതമായത്, അല്ലെങ്കിൽ സർവപരിമിതികളെയും അതിശയിക്കുന്നത് എന്നാണ് ഈ പദത്തിന്റെ നിഷ്കൃഷ്ടമായ അർഥം. സംസ്കൃതത്തിൽ അനന്തശബ്ദത്തിന് "ഭൂമി, ആകാശം, അന്തരീക്ഷം, പരബ്രഹ്മം" എന്നെല്ലാം അർഥങ്ങളുണ്ട്. വിവിധ തത്ത്വചിന്തകരും ശാസ്ത്രജ്ഞരും ദൈവശാസ്ത്രപണ്ഡിതരും സാധാരണ ജനങ്ങളുമൊക്കെ വ്യത്യസ്ത രീതികളിൽ അനന്തതയെ വിഭാവനം ചെയ്തിട്ടുണ്ട്. എല്ലാം ഉൾക്കൊള്ളുന്നത് എന്ന അർഥത്തിൽ ചില ദൈവശാസ്ത്രജ്ഞർ അനന്തം എന്ന വാക്ക് പ്രയോഗിക്കുന്നു. 'സത്യം ജ്ഞാനം അനന്തം ബ്രഹ്മ' എന്നിങ്ങനെ ബ്രഹ്മത്തെ നിർവചിക്കുന്ന ശ്രുതിവാക്യം ഇവിടെ സ്മരണീയമാണ്. എണ്ണിയാലൊടുങ്ങാത്തത്, അളവറ്റത്, നിസ്തുലമായത് തുടങ്ങി നിഷേധാർഥത്തിലും ചിലർ അനന്തത്തെ വിഭാവനം ചെയ്യുന്നുണ്ട്. ഇതിനും പുറമേ മനുഷ്യന് തിട്ടപ്പെടുത്താൻ കഴിയാത്തവിധം വലിപ്പവും തൂക്കവും എണ്ണവുമുള്ള വസ്തുക്കളെ കുറിക്കാനും ചിലർ ഈ പദം ഉപയോഗിക്കുന്നു. എണ്ണമറ്റ ഗുണവിശേഷങ്ങൾ അളവറ്റതോതിൽ ഉൾക്കൊള്ളുന്ന ഒരു പരമസത്തയെ മിക്ക ദാർശനികരും അംഗീകരിക്കുന്നുണ്ട്. 

അനന്തത്തെപ്പറ്റി ആദ്യമായി പരാമർശിച്ച പാശ്ചാത്യ ദാർശനികൻ അനക്സിമാണ്ടർ ആണ്. പരിമിതികളുള്ള നിരവധി വസ്തുക്കൾ അടങ്ങിയ ഈ പ്രപഞ്ചത്തിന്റെ മൂലകാരണം അനന്തമായ ഒരു വസ്തുവാണെന്ന് അദ്ദേഹം സിദ്ധാന്തിച്ചു. ഈ പ്രപഞ്ചത്തെ ചുറ്റിയുള്ള അപരിമേയമായ ഗഗനതലത്തെ അനന്തമായി പരിഗണിച്ചു. എണ്ണിയാലൊടുങ്ങാത്ത ബീജവസ്തുക്കൾ (spermatikoi seeds) ചേർന്നതാണ് ഈ വിശ്വം എന്ന് അഥീനിയൻ ദാർശനികനായ അനക്സഗോറസ് സിദ്ധാന്തിച്ചു. അപരിമേയമായ, രൂപമില്ലാത്ത, അചേതനമായ ഒരു ഏകത്തെ (one monos)-സ്വായത്തമാക്കേണ്ട ഒരനന്തവസ്തുവിനെ-മിസ്റ്റിക്കുകളായ പ്ലേറ്റോണിസ്റ്റുകളും വിഭാവന ചെയ്തതായി കാണുന്നു. എന്നാൽ അനന്തതയെ സംബന്ധിച്ച് അരിസ്റ്റോട്ടിൽ (ബി.സി. 384-322) ആണ് താരതമ്യേന വ്യക്തമായ ആശയങ്ങൾ ആവിഷ്കരിച്ചത്. അനന്തത എന്നത് ഒരു നിഷേധാശയം മാത്രമാണെന്നും അനന്തത എന്ന ഒരു ഭാവരൂപം (positive entity) ഇല്ലെന്നും അദ്ദേഹം അഭിപ്രായപ്പെടുന്നു. ആകാശത്തിലെ നക്ഷത്രങ്ങൾ അനന്തമാണെന്നു പറയുമ്പോൾ അർഥമാക്കേണ്ടത് ഇപ്പോൾ ഉള്ള നക്ഷത്രങ്ങളുടെ കൂട്ടത്തിൽ എത്രകോടി നക്ഷത്രങ്ങൾ വേണമെങ്കിലും കൂട്ടിച്ചേർക്കാം എന്നാണ്. എണ്ണത്തിന്റെ കാര്യത്തിലെപ്പോലെ അളവിന്റെയും തൂക്കത്തിന്റെയും മറ്റു ഗുണവിശേഷങ്ങളുടെയും കാര്യത്തിലും സിദ്ധാവസ്ഥയെ പ്രാപിക്കാത്ത ഒരു സാധ്യാവസ്ഥയെയാണ് അനന്തത സൂചിപ്പിക്കുന്നതെന്ന് അദ്ദേഹം സിദ്ധാന്തിക്കുന്നു.

ആധുനികചിന്തകരും അനന്തതയെ സിദ്ധാവസ്ഥയെന്നും (Actual inifinity), സാധ്യാവസ്ഥയെന്നും (potential infinity) രണ്ടായി തിരിച്ചിട്ടുണ്ട്. ആദിയും അന്തവും ഇല്ലാത്തതും അതിരറ്റ ഗുണവിശേഷങ്ങളുടെ ഉടമയുമായ ഒരനന്തസത്തയെ ദെക്കാർത്ത് (1596-1650) അംഗീകരിച്ചു. ഈ അനന്തസത്ത അഥവാ ദൈവത്തിന്റെ അനന്തത യഥാർഥമാണ്. ആദിയും അന്തവും ഇല്ലാത്തവനും സ്വയംഭൂവുമാണ് ഈശ്വരൻ. സ്വയംഭൂവല്ലായിരുന്നെങ്കിൽ - മറ്റൊന്നിനാൽ ഉണ്ടാക്കപ്പെട്ടതായിരുന്നെങ്കിൽ - ആ മറ്റൊന്ന് വേറൊന്നിൽ നിന്നു വന്നതായിരിക്കണം. ആ വേറൊന്ന് മറ്റു വേറൊന്നിൽ നിന്നു വന്നതായിരിക്കണം. ഇങ്ങനെ പിറകോട്ടു പോകുമ്പോൾ സ്വയംഭൂവായ ഒരനന്തസത്തയിൽ ചെന്നു തട്ടിയില്ലെങ്കിൽ അനവസ്ഥാദോഷം (regressus adinfinitum) സംഭവിക്കും. അതിനാൽ ദൈവമെന്ന ആദ്യന്ത വിഹീനമായ ഒരു സത്തയിൽനിന്നാണ് ഈ പ്രപഞ്ചം ഉദ്ഭവിച്ചിരിക്കുന്നതെന്നാണ് പല ചിന്തകൻമാരും സമർഥിക്കുന്നത്. ദൈവമെന്ന സ്വയംഭൂ ഇല്ലായിരുന്നെങ്കിൽ ഒന്നും സംഭവിക്കയില്ലായിരുന്നു എന്നാണ് ദെക്കാർത്തിന്റെ ചിന്താഗതി.

സ്പിനോസാ (1632-77) സർവവസ്തുക്കളുടെയും ആധാരമായി ഒരനന്തസത്തയെ അംഗീകരിച്ചു. ഈ അനന്തസത്തയിൽ അസംഖ്യം ഗുണങ്ങൾ അളവറ്റ തോതിൽ നിത്യമായി സ്ഥിതിചെയ്യുന്നുവെന്നും അഭിപ്രായപ്പെട്ടു. അനന്തവൈവിധ്യത്തോടെ സ്വയം പ്രദർശിപ്പിക്കുന്ന പ്രകൃതി ഈ അനന്തസത്തയുടെ നിദർശനമാണെന്നും അദ്ദേഹം വാദിച്ചു. ഗണിതശാസ്ത്രജ്ഞൻ കൂടിയായ ലൈബ്നിറ്റ്സ് (1646-1716) അനന്തതയെക്കുറിച്ച് ചിന്തിച്ചത് ഇതിൽനിന്ന് വ്യത്യസ്തമായാണ്. "വിഭിന്ന ഗുണവിശേഷങ്ങളോടുകൂടിയ അസംഖ്യം (Infinite number) മോണാഡുകൾ ചേർന്നുണ്ടായതാണ് വിശ്വം". അനന്തമഹിമാവുള്ള ഒരനന്ത മോണാഡ് ആണ് അനന്തസത്തയായ ദൈവം. ഗണിതശാസ്ത്രജ്ഞന്മാർ വിഭാവന ചെയ്യുന്ന "അനന്തത" (mathematical infinity) വെറും കപോലകല്പിതമാണ്. തത്ത്വചിന്തയിൽ അതിനു സ്ഥാനമേ ഇല്ല- ഇതാണ് അദ്ദേഹത്തിന്റെ അഭിപ്രായം. കാലത്തിന്റെയും ആകാശത്തിന്റെയും അനന്തയെക്കുറിച്ച് ഇമ്മാനുവൽ കാന്റും (1724-1804) ചർച്ച ചെയ്യുന്നുണ്ട്. ഹോബ്സ്, ലോക്ക്, ഹ്യും, ഹെഗൽ എന്നിവരും ഈ വിഷയം ചർച്ചയ്ക്കു വിധേയമാക്കിയിരിക്കുന്നു.

ഇങ്ങനെ ഭാവാത്മകമായും നിഷേധാത്മകമായും സാധ്യാവസ്ഥയായും കാല്പനികമായും "അനന്ത" ശബ്ദത്തെ പലരും പല വിധത്തിൽ പ്രയോഗിക്കുകയും വ്യാഖ്യാനിക്കുകയും ചെയ്യുന്നു. ആദിയും അന്തവുമില്ലാത്ത ഒന്നിനെപ്പറ്റി ശരിക്ക് ചിന്തിക്കാൻ മനുഷ്യമനസ്സ് അശക്തമായതിനാൽ അനന്തതയെക്കുറിച്ച് പ്രസ്താവിക്കുന്നവരുടെയെല്ലാം ആശയത്തിലും വാക്കുകളിലും അസ്പഷ്ടത ഉണ്ടാവുക സ്വാഭാവികമാണ്.


</doc>
<doc id="152477" url="https://ml.wikipedia.org/wiki?curid=152477" title="കാസിയായിലെ വിശുദ്ധ റീത്ത">
കാസിയായിലെ വിശുദ്ധ റീത്ത

റോമൻ കത്തോലിക്കാ സഭയിലെ ഒരു പുണ്യവതിയാണ് കാസിയായിലെ വിശുദ്ധ റീത്ത.

1381 - ൽ ഇറ്റലിയിലെ പെറിഗ്വായിൽ റീത്ത ജനിച്ചു. കന്യാസ്‌ത്രീയാകാനായിരുന്നു റീത്തയുടെ ചെറുപ്പത്തിലെ ആഗ്രഹം. എന്നാൽ മാതാപിതാക്കൾ അവളുടെ ആഗ്രഹത്തിന്‌ വിരുദ്ധമായി വിവാഹം ചെയ്‌തയച്ചു. പലവിധ തിന്മകളുടെ ഉടമയുമായിരുന്നു ഭർത്താവ് അവളെ കഠിനമായി ദേഹോപദ്രവം ചെയ്തിരുന്നു. അവർക്ക്‌ രണ്ടു മക്കൾ ജനിച്ചു, അവരെയും പിതാവ് തന്റെ ചെയ്‌തികളെല്ലാം പഠിപ്പിച്ചു. ഈ ചെയ്തികളൊന്നും റീത്തയെ ദൈവവിശ്വാസത്തിൽ നിന്നും അകറ്റിയില്ല. ഈ വിശ്വാസത്തോടെ തന്നെ അവൾ തന്റെ ദാമ്പത്യകടമകൾ വിശ്വസ്‌തതയോടെ നിർവഹിക്കുകയും ദിനേന ദിവ്യകാരുണ്യം സ്വീകരിക്കുകയും ചെയ്‌തു. ദാമ്പത്യജീവിതം 20 വർഷത്തോടടുത്ത വേളയിൽ ഭർത്താവ്‌ ഒരു അക്രമിയുടെ കുത്തേറ്റ്‌ മരണപ്പെട്ടു. എന്നാൽ തന്റെ പ്രവർത്തികളെ ഓർത്ത് പശ്ചാത്തപത്തോടെയായിരുന്നു അദ്ദേഹത്തിന്റെ മരണം സംഭവിച്ചത്‌. 

1457 മെയ്‌ 22 - നായിരുന്നു റീത്തയുടെ മരണം. 1627-ൽ ഉർബൻ എട്ടാമൻ മാർപ്പാപ്പ റോമിൽ വച്ച് റീത്തയെ വാഴ്ത്തപ്പെട്ടവളായി പ്രഖ്യാപിച്ചു. ലിയോ പതിമൂന്നാമൻ മാർപ്പാപ്പ 1900 മേയ് 24 - ന് വിശുദ്ധയായി ഉയർത്തി. സഭ അസാധ്യകാര്യങ്ങളുടെ മാധ്യസ്ഥയായി റീത്തയെ വണങ്ങുന്നു.



</doc>
<doc id="152480" url="https://ml.wikipedia.org/wiki?curid=152480" title="ബഡ്ഡിംങ്ങ്">
ബഡ്ഡിംങ്ങ്

ഒരു ചെടിയിൽ നിന്നെടുത്ത മുകുളം അതേ വർഗ്ഗത്തിൽപ്പെട്ട മറ്റൊരു ചെടിയിൽ ഒട്ടിക്കുന്ന രീതിക്ക് ബഡ്ഡിംഗ് (മുകുളം ഒട്ടിക്കൽ)എന്നു പറയുന്നു.മുകുളം എടുക്കുന്ന ചെടിക്ക് സയൺ എന്നും ചേര്‌ത്തു വയ്ക്കുന്ന തൈച്ചെടിയെ സ്റ്റോക്ക് ​എന്നും പറയുന്നു.റബ്ബർ,റോസ്,ജാതി.ക്രോട്ടൺ എന്നിവയിൽ ബഡ്ഡിംഗ് ഫലപ്രദമാണ്



</doc>
<doc id="152486" url="https://ml.wikipedia.org/wiki?curid=152486" title="ഹൂ ജിയ">
ഹൂ ജിയ

ചൈനയിലെ പ്രമുഖ വിമതനേതാവും മനുഷ്യാവകാശ പ്രവർത്തകനുമാണ് ഹൂ ജിയ (Hu Jia ) (ജനനം:1973 ജൂലൈ 25, ബെയ്ജിങ്). 2011 ജൂൺ 26നു ഇദ്ദേഹം ജയിൽ മോചിതനായി. യൂറോപ്യൻ യൂണിയന്റെ സമുന്നത മനുഷ്യാവകാശ പുരസ്‌കാരമായ സഖാറോവ് സമ്മാനം നേടിയിട്ടുണ്ട്.

ചൈനീസ്‌ ഭരണകൂടത്തെ വിമർശിച്ച്‌ നിരന്തം മാധ്യമങ്ങളിൽ എഴുതുകയും അഭിമുഖങ്ങൾ നടത്തുകയും ചെയ്‌തതിനാണ്‌ ഹൂവിനെ 2008-ൽ സർക്കാർ തടവിലാക്കിയത്‌. 2007-ൽ, വീട്ടു തടങ്കലിൽ ആയിരുന്നപ്പോൾ ചിത്രീകരിച്ച വീഡിയോ (Prisoners in Freedom City) യൂട്യൂബിൽ വളരെ പ്രശസ്തമാണ്. 2008-ൽ ചൈനയിൽ നടന്ന ഒളിമ്പിക്‌സിനെയും ഹൂ വിമർശിച്ചിരുന്നു. മുന്നര വർഷത്തെ തടവറ ജീവിതത്തിനു ശേഷമാണ്‌ സ്വതന്ത്രനാക്കപ്പെട്ടത്

ഹൂവിന്‌ പിന്തുണയുമായി രാജ്യാന്തര തലത്തിൽ മനുഷ്യാവകാശ സംഘടനകൾ രംഗത്തുവന്നിരുന്നു. ഭാര്യ സെൻ ജിംഗ്‌യാൻ , ട്വിറ്ററിലൂടെ ഹൂവിന്റെ മോചനം പുറംലോകത്തെ അറിയിച്ചു. ഹൂവിന്റെ വസതിയിലേക്കുള്ള റോഡ്‌ പോലീസ്‌ അടച്ചു . ഹൂ മാധ്യമങ്ങളോട്‌ വീണ്ടും പ്രതികരിക്കുന്നത്‌ ഒഴിവാക്കുന്നതിനാണിത്‌. ഹൂ ഉടൻ മാധ്യമങ്ങളെ കാണില്ലെന്ന്‌ ഭാര്യ വെളിപ്പെടുത്തി.

ചൈനീസ്‌ പ്രധാനമന്ത്രി വെൻ ജിയാബാവോയുടെ യൂറോപ്യൻ പര്യടനത്തിന്‌ മുന്നോടിയായാണ്‌ മോചനമെന്ന്‌ റിപ്പോർട്ടുണ്ട്‌. പാശ്‌ചത്യ മനുഷ്യാവകാശ പ്രവർത്തകരുടെ എതിർപ്പ്‌ ഒഴിവാക്കാനാണ്‌ ഈ നടപടിയെന്നും വിദേശ മാധ്യമങ്ങൾ റിപ്പോർട്ട്‌ ചെയ്യുന്നു. ഹു ജിയ്‌ക്കൊപ്പം അറസ്‌റ്റിലായിരുന്ന ചിത്രകാരനായ അലി വീവീ നേരത്തെ മോചിതനായിരുന്നു. ഹൂവിനൊപ്പം മറ്റു നാലുപേർ കൂടി മോചിതരായെന്നും റിപ്പോർട്ടിൽ പറയുന്നു.



</doc>
<doc id="152487" url="https://ml.wikipedia.org/wiki?curid=152487" title="ഉദാരതാവാദം">
ഉദാരതാവാദം

പുതിയ ആശയങ്ങളെ സ്വീകരിക്കുക, തുറന്ന കാഴ്ചപ്പാടുണ്ടാവുക എന്നീ അർത്ഥങ്ങളിൽ പലപ്പോഴും ഉപയോഗിക്കാറുള്ളതാണ് ഉദാരതാവാദം (ലിബറലിസം - Liberalism) എന്ന വാക്ക്. 16 - 17 നൂറ്റാണ്ടുകളിൽ ഉരുത്തിരിഞ്ഞുവന്ന രാഷ്ട്രീയ - സാമ്പത്തിക ചിന്താധാരയെയാണ് യഥാർത്ഥത്തിൽ ഇത് സൂചിപ്പിക്കുന്നത്. ലാറ്റിൻ ഭാഷയിലെ "സ്വാതന്ത്ര്യത്തെക്കുറിച്ച്" എന്നർഥം വരുന്ന ""ലിബറാലിസ് (Liberalis)" എന്ന വാക്കിൽ നിന്നുമാണ് ലിബറലിസം അഥവാ ഉദാരതാവാദം എന്ന വാക്കുത്ഭവിച്ചത്. സ്വാതന്ത്ര്യത്തിന്റെയും തുല്യാവകാശത്തിന്റെയും പ്രാധാന്യത്തിലൂന്നിയുള്ളതായിരുന്നു ഉദാരതാവാദത്തിന്റെ വ്യക്താക്കളുടെ ചിന്താഗതി. ഇവയോടുള്ള സമീപനത്തിന്റെ അടിസ്ഥാനത്തിൽ ഇവരുടെ നിലപാടുകളിൽ നിരവധി വ്യത്യാസങ്ങളുണ്ടായിരുന്നുവെങ്കിലും ഉദാരജനാധിപത്യം, സ്വതന്ത്രവും നീതിപൂർവ്വകവുമായ തെരഞ്ഞെടുപ്പ്, സ്വതന്ത്രവ്യാപാരം, മനുഷ്യാവകാശങ്ങൾ, ഭരണഘടനാവാദം, മതസ്വാതന്ത്ര്യം തുടങ്ങിയവയെ സംബന്ധിച്ച നിലപാടുകളിൽ ഒട്ടുമിക്ക ഉദാരതാവാദികളും യോജിക്കുന്നതായി കാണാം. ഉദാരതാവാദം അംഗീകരിക്കാത്ത സാമൂഹ്യ - രാഷ്ട്രീയ പ്രസ്ഥാനങ്ങൾക്കുപോലും ഈ നിലപാടുകൾ സ്വീകാര്യമായിട്ടുമുണ്ട്. ഉദാരതാവാദം പല ധാരകളായി വളർന്നുവെങ്കിലും 18-ാം നൂറ്റാണ്ടിൽ പ്രചാരം നേടിയ ക്ലാസ്സിക്കൽ ഉദാരതാവാദം 20-ാം നൂറ്റാണ്ടിൽ പ്രചാരം നേടിയ സാമൂഹ്യ ഉദാരതാവാദം (നവഉദാരതാവാദം) എന്നീ രണ്ട് ചിന്താപദ്ധതികളാണ് അതിൽ പ്രധാനം. 

നവോത്ഥാനകാലത്ത് ഭരണകൂടത്തിന്റെയും ക്രൈസ്തവസഭയുടെയും അധികാരസ്രോതസ്സുകളെയും നിലനിൽപ്പിനെയും വെല്ലുവിളിച്ചുകൊണ്ടാണ് ഉദാരതാവാദ ചിന്താഗതികൾ ശക്തമായ ഇടപെടലുകൾ നടത്തുന്നത്. പരമ്പരാഗത പദവി, വ്യവസ്ഥാപിത മതം, ജന്മിത്തം, രാജാക്കന്മാരുടെ ദൈവദത്താധികാരങ്ങൾ തുടങ്ങിയവ ഇത്തരത്തിൽ ചോദ്യം ചെയ്യപ്പെട്ട നിലപാടുകളായിരുന്നു. ത്രിദശവത്സരയുദ്ധങ്ങളുടെയും ഫ്രഞ്ചുവിപ്ലവത്തിന്റെയും പ്രൊട്ടസ്റ്റന്റ് നവീകരണത്തിന്റെയും പശ്ചാത്തലത്തിലാണ് ഉദാരതാവാദം വളർന്നുവന്നത്. ജീവിൻ, സ്വാതന്ത്ര്യം, സ്വത്ത് തുടങ്ങിയവയ്ക്കുള്ള അവകാശം ഒരു 'വ്യക്തിയുടെ' മൌലികാവകാശമാണെന്നും, സ്വതന്ത്രവ്യാപാരം പ്രോത്സാഹിപ്പിക്കേണ്ടതാണെന്നും പൌരജീവിതത്തിലും സമൂഹത്തിലും ഭരണകൂടത്തിന്റെയും മതത്തിന്റെയും ഇടപെടലുകൾ പരമാവധി ഒഴിവാക്കണമെന്നുമുള്ള ചിന്താഗതികളാണ് ഇപ്രകാരം ക്ലാസ്സിക്കൽ ഉദാരതാവാത്തിന്റെ കാലത്ത് പ്രബലപ്പെട്ടത്. ജോൺ ലോക്ക്, മൊണ്ടെസ്ക്യൂ, ആഡംസ്മിത്, ഡേവിഡ് റിക്കാർഡോ, തുടങ്ങയവരുടെ ചിന്തകളിൽ നിന്നാണ് ക്ലാസിക്കൽ ഉദാരതാവാദം ഊർജ്ജം സ്വീകരിച്ചത്.

രണ്ട് ലോകമഹായുദ്ധങ്ങളിൽ ലിബറൽ ജനാധിപത്യ രാജ്യങ്ങളുടെ മുന്നേറ്റവും, ലോക സാമ്പത്തിക കുഴപ്പങ്ങളും, ഫാസിസം, കമ്മ്യൂണിസം, കൺസർവേറ്റിസം, ഏകാധിപത്യം തുടങ്ങിയവ ഉയർത്തിയ രാഷ്ട്രീയ - ദാർശനിക വെല്ലുവിളികളും ഉദാരതാവാദ നിലപാടുകളിൽ സമൂലമായ മാറ്റങ്ങൾ വരുത്തി. സമൂഹത്തിലെയും കമ്പോളത്തിലെയും നീതിപൂർവ്വകമായ ഭരണകൂട ഇടപെടലുകളെ അത് അംഗീകരിച്ചു. ഇപ്രകാരമാണ് ഇരുപതാം നൂറ്റാണ്ടിൽ നവ ഉദാരതാവാദ ചിന്താഗതി ഉയർന്നുവന്നത്. ജെ.എസ് മിൽ , ടി. എച്ച് ഗ്രീൻ, ജെ.എം കെയിൻസ്, തുടങ്ങയ ചിന്തകരാണ് നവഉദാരതാവാദത്തിന്റെ അടിത്തറ പാകിയത്.

പരമാധികാര രാഷ്ട്രം, പൌരാവകാശങ്ങൾ, പൌരസ്വാതന്ത്ര്യം, ക്ഷേമരാഷ്ട സങ്കല്പം, മതസഹിഷ്ണത, മതസ്വാതന്ത്ര്യം, ആഗോളവൽക്കരണം തുടങ്ങയവയുടെ വളർച്ചയിൽ ഉദാരതാവാദം വളരെ വലിയ പങ്കാണ് വഹിച്ചിട്ടുള്ളത്.


</doc>
<doc id="152489" url="https://ml.wikipedia.org/wiki?curid=152489" title="മണിസ്വാമി">
മണിസ്വാമി

സിനിമാ നിർമാതാവ്, സംവിധായകൻ, തിരക്കഥാകൃത്ത് എന്നീ നിലകളിൽ പ്രവർത്തിട്ടുള്ള വ്യക്തിയാണ് ഒരു മലയാളിയാണ് മണിസ്വാമി. പ്രമുഖ സിനിമാനടി കവിയൂർ പൊന്നമ്മയാണ് മണിസ്വാമിയുടെ ജീവിതപങ്കാളി

പാലക്കാട്‌ മഞ്ഞപ്ര സ്വദേശിയായ മണിസ്വാമി ഗുരുവായൂരിലായിരുന്നു താമസം. ഈ ദമ്പതികൾക്ക് ഒരു ബിന്ദു എന്ന് പേരായ ഒരു മകൾ ഉണ്ട്.

എറണാകുളം മഹാരാജാസ് കോളേജിൽ നിന്ന് പഠനം കഴിഞ്ഞ് പിതാവിനൊപ്പം ബിസിനസ് ചെയ്യാൻ തുടങ്ങിയ ഇദ്ദേഹം പിന്നീട് സിനിമയെ പ്രണയിച്ച് മദിരാശിയിൽ എത്തുകയായിരുന്നു.

പി. എൻ. മേനോന്റെ ചിത്രമായ റോസി നിർമ്മിച്ചുകൊണ്ടാണ് മലയാളം സിനിമാ ലോകത്തേയ്ക്ക് ഇദ്ദേഹം കടന്ന് വന്നത്.. കവിയൂർ പൊന്നമ്മയായിരുന്നു ഈ ചിത്രത്തിലെ നായിക. പിഎൻ മേനോൻ, പിജെ ആന്റണി, പി ഡേവിഡ് കൂട്ടുകെട്ടിൽ പിറന്ന ഈ ചിത്രം പൂർണമായും സ്റ്റുഡിയോയ്ക്ക് പുറത്ത് ചിത്രീകരിച്ച ആദ്യ മലയാളചിത്രമായിരുന്നു. തലമുറകൾക്കിപ്പുറവും ഹിറ്റായി നിലനിൽക്കുന്ന അല്ലിയാമ്പൽ കടവിൽ എന്ന ഗാനം ഈ ചിത്രത്തിലേതാണ്.

രാജൻ പറഞ്ഞ കഥ, ആഴി അലയാഴി എന്നീ സിനിമകൾ മണിസ്വാമി സംവിധാനം ചെയ്തിട്ടുണ്ട്. ഈ ചിത്രങ്ങളുടെ നിർമ്മാണവും മണിസ്വാമി തന്നെയായിരുന്നു. മംഗളം നേരുന്നു, ചക്രവാകം എന്നീ സിനിമകളുടെ രചന നിർവഹിച്ചു. പത്തിലധികം ചിത്രങ്ങൾ നിർമ്മിച്ചിട്ടുമുണ്ട്.


</doc>
<doc id="152502" url="https://ml.wikipedia.org/wiki?curid=152502" title="ഹെൽമറ്റ്">
ഹെൽമറ്റ്

അപകടങ്ങളിൽ നിന്നും തലയെ സംരക്ഷിക്കുവാനുപയോഗിക്കുന്ന കവചമാണ് ഹെൽമറ്റ്. ഇരുചക്രവാഹങ്ങളിൽ യാത്ര ചെയ്യുന്നവരും നിർമ്മാണ മേഖലകളിൽ ജോലി ചെയ്യുന്നവരും പ്രധാനമായും ഹെൽമറ്റ് ഉപയോഗിക്കുന്നു. നിർമ്മാണമേഖലയിൽ ഉപയോഗിക്കുന്ന തരം ഹെൽമറ്റുകളിൽ വായൂസഞ്ചാരത്തിനായി പ്രത്യേക സൗകര്യം ഒരുക്കിയിരിക്കുന്നു. ഇവ പ്രധാനമായും പ്ലാസ്റ്റിക്കിനാൽ നിർമ്മിച്ചിരിക്കുന്നു. ഇരുചക്രവാഹനയാത്രാ ഹെൽമറ്റുകളിൽ ഉള്ളിൽ തെർമോക്കോൾ, തുണി എന്നിവ ഉപയോഗിച്ചിരിക്കുന്നു. വീഴ്ച്ചയിൽ തലയ്ക്കുണ്ടാകുന്ന ആഘാതം കുറയ്ക്കുവാനായാണ് തെർമോക്കോൾ ഘടിപ്പിച്ചിരിക്കുന്നത്. 

ക്രിക്കറ്റ്‌, ഹോക്കി തുടങ്ങിയ കളികളിലും കളിക്കാർക്ക് തലയ്ക്ക് പരിക്കേൽക്കാതിരിക്കാനായി ഹെൽമെറ്റ്‌ ഉപയോഗിച്ച് വരുന്നു.


</doc>
<doc id="152506" url="https://ml.wikipedia.org/wiki?curid=152506" title="പാലക്കാട് അനന്തരാമഭാഗവതർ">
പാലക്കാട് അനന്തരാമഭാഗവതർ

പാലക്കാട് അനന്തരാമഭാഗവതർ ഒരു കേരളീയ സംഗീതജ്ഞനായിരുന്നു. പാലക്കാടിനടുത്തുള്ള തൊണ്ടിക്കുളം ഗ്രാമത്തിൽ 1867 ഓഗസ്റ്റ് 27-ന് ജനിച്ചു. പുരാണജ്ഞനായ കൃഷ്ണസ്വാമിശാസ്ത്രിയുടെ രണ്ടാമത്തെ മകനാണ് ഇദ്ദേഹം. നൂറണി മഹാദേവഭാഗവതർ, കോയമ്പത്തൂർ രാഘവയ്യർ, മഹാവൈദ്യനാഥശിവൻ എന്നിവരുടെ ശിക്ഷണത്തിൽ സംഗീതം അഭ്യസിച്ചു. നൈസർഗികവാസനാബലവും ശാരീരസിദ്ധിയും സുശിക്ഷിതമായ അഭ്യസനവും ഇദ്ദേഹത്തെ സംഗീതലോകത്തിലെ എണ്ണപ്പെട്ട ഒരു അംഗമാക്കിത്തീർത്തു. അനുമന്ദ്രസ്ഥായിയിലും അതിതാരസ്ഥായിയിലും ഇദ്ദേഹത്തിന് അനായാസമായി പാടാൻ കഴിഞ്ഞിരുന്നു. കൃഷ്ണരാജവാഡിയാരുടെ ഭരണകാലത്ത് മൈസൂറിലെ സംസ്ഥാന വിദ്വാനായി ഇദ്ദേഹം നിയമിക്കപ്പെട്ടു. തൊണ്ടൈമണ്ഡലം എന്ന സ്ഥലത്തുവച്ച് പക്കമേളം കൂടാതെ 5 മണിക്കൂർ ഇദ്ദേഹം കച്ചേരി നടത്തുകയുണ്ടായി. കഥാകാലക്ഷേപ കലയിലും ഇദ്ദേഹം നിപുണനായിരുന്നു. ഇദ്ദേഹത്തിന്റെ ശിഷ്യഗണങ്ങളിൽ പ്രമുഖനാണ് പാലക്കാട്ട് രാമഭാഗവതർ. 1919-ൽ ഇദ്ദേഹം അന്തരിച്ചു.


</doc>
<doc id="152511" url="https://ml.wikipedia.org/wiki?curid=152511" title="അനന്തരാമശാസ്ത്രി">
അനന്തരാമശാസ്ത്രി

ആയില്യം തിരുനാൾ രാമവർമയുടെ സദസ്യനായിരുന്ന പണ്ഡിതനായിരുന്നു അനന്തരാമശാസ്ത്രി. ചോളദേശീയനായ ഇദ്ദേഹം തിരുവനന്തപുരത്തെ ആസ്ഥാന പണ്ഡിതൻമാരിൽ പ്രമുഖനും വിദ്വൽസദസ്സിന്റെ അധ്യക്ഷനുമായിരുന്നു. ഇദ്ദേഹത്തെപ്പറ്റി സമകാലികനായ ഇലത്തൂർ രാമസ്വാമിശാസ്ത്രി കീർത്തിവിലാസം ചമ്പുവിൽ ഇങ്ങനെ പ്രസ്താവിച്ചിരിക്കുന്നു:

ശാസ്ത്രികളുടെ അത്ഭുതാവഹമായ സിദ്ധികൾ ഇതിൽ സംഗ്രഹിച്ചിരിക്കുന്നു. മഹാരാജാവിൽനിന്നും ലഭിച്ച വീരശൃംഖലയെക്കാൾ തനിക്കു വിലപ്പെട്ടത് അനന്തരാമശാസ്ത്രി നല്കിയ പ്രശംസയാണെന്ന് പടുതോൾ നമ്പൂതിരിപ്പാട് എന്ന പണ്ഡിതൻ പറഞ്ഞിട്ടുണ്ട്. മൂത്തേടത്തു വാസുദേവൻപോറ്റി എന്ന കേരളീയ പണ്ഡിതനെ "ഗീർവാണ കവി" എന്ന ബിരുദം നല്കി ശാസ്ത്രികൾ ബഹുമാനിക്കുകയുണ്ടായി. മഴമംഗലത്തിന്റെ വ്യവഹാരമാലയുടെ ഭാഷാവിവർത്തനം തയ്യാറാക്കാൻ അനന്തരാമശാസ്ത്രിയെ നിയോഗിച്ചിരുന്നതായി അറിവുണ്ടെങ്കിലും പ്രസ്തുത കൃതി കണ്ടുകിട്ടിയിട്ടില്ല.


</doc>
<doc id="152517" url="https://ml.wikipedia.org/wiki?curid=152517" title="എം. അനന്തശയനം അയങ്കാർ">
എം. അനന്തശയനം അയങ്കാർ

ഇന്ത്യയുടെ ദേശീയനേതാവും മുൻ ലോക്സഭാ സ്പീക്കറുമായിരുന്നു അനന്തശയനം അയങ്കാർ. 

1891 ഫെബ്രുവരി 4-ന് ആന്ധ്രയിലെ ചിത്തൂർ ജില്ലയിൽ, ക്ഷേത്രനഗരമായ തിരുപ്പതിക്കടുത്തുള്ള തിരുച്ചാനൂരിൽ ജനിച്ചു. നാട്ടിലും മദ്രാസ് (ചെന്നൈ) പട്ടണത്തിലുമായി വിദ്യാഭ്യാസം നടത്തി. പച്ചയ്യപ്പാസ് കോളജിൽ ചേർന്നു ബി.എ.യും മദ്രാസ് ലോ കോളജിൽ നിന്ന് ബി.എല്ലും പാസ്സായി. 1919-ൽ ചൂഡമ്മയെ വിവാഹം കഴിച്ചു. നിയമബിരുദം നേടി പൊതുജീവിതത്തിൽ പ്രവേശിക്കുന്നതിനുമുമ്പ് ഗണിതശാസ്ത്രാധ്യാപകനായി (1912-13) ജോലിനോക്കി. തുടർന്നു സ്വാതന്ത്ര്യസമരത്തിൽ പങ്കെടുത്ത് (1940) എട്ട് മാസത്തെ ജയിൽവാസം അനുഭവിച്ചു. കേന്ദ്ര വിദ്യാഭ്യാസ-ഉപദേശക ബോർഡംഗം, ഹരിജൻ സേവക് സമാജം പ്രസിഡന്റ്, ബാർ അസോസിയേഷൻ പ്രസിഡന്റ് എന്നീ നിലകളിൽ സേവനം അനുഷ്ഠിച്ചശേഷം, 1956-ൽ ഇദ്ദേഹം ലോക്സഭയുടെ ഡെപ്യൂട്ടി സ്പീക്കറായി. ജീ.വി. മാവ്ലങ്കരെ തുടർന്ന് 1957-ൽ ഇദ്ദേഹം രണ്ടാമത്തെ ലോക്സഭാധ്യക്ഷനാവുകയും 1962 വരെ തൽസ്ഥാനത്ത് തുടരുകയും ചെയ്തു. 1956-ൽ പാർലമെന്റ് അംഗങ്ങൾ ഇദ്ദേഹത്തിന്റെ നേതൃത്വത്തിൽ ചൈന സന്ദർശിക്കുകയുണ്ടായി. കോമൺവെൽത്ത് പാർലമെന്ററി അസോസിയേഷന്റെ ചെയർമാനായി 1957-ൽ ഇദ്ദേഹം തെരഞ്ഞെടുക്കപ്പെട്ടു. 1962 മേയിൽ ബീഹാർ ഗവർണറായി. 1967 ഡിസബർ വരെ ആ സ്ഥാനം വഹിച്ചു. നമ്മുടെ പാർലമെന്റ് (Our Parliament) എന്നൊരു ഗ്രന്ഥം ഇദ്ദേഹം രചിച്ചിട്ടുണ്ട്. 1978-ൽ ഇദ്ദേഹം അന്തരിച്ചു.



</doc>
<doc id="152520" url="https://ml.wikipedia.org/wiki?curid=152520" title="അനന്ത് കന്ദളി">
അനന്ത് കന്ദളി

15-ആം നൂറ്റാണ്ടിൽ ജീവിച്ചിരുന്ന അസമിയ കവിയായിരുന്നു അനന്ത് കന്ദളി. അസമിയ (ആസാമീസ്) സാഹിത്യത്തിൽ പ്രബലമായിത്തീർന്ന വൈഷ്ണവ ഭക്തിപ്രസ്ഥാനത്തിന്റെ പ്രണേതാവെന്നറിയപ്പെടുന്ന ശങ്കരദേവ കവിയുടെ ശിഷ്യൻമാരിൽ മുഖ്യനാണ് ഇദ്ദേഹം. ആസാമിലെ കാമരൂപ് ജില്ലയിൽപ്പെട്ട ഹജോ എന്ന ഗ്രാമത്തിൽ ഒരു സാധാരണ ബ്രാഹ്മണകുടുംബത്തിൽ ജനിച്ചു. ജനനത്തീയതിയെപ്പറ്റി വ്യക്തമായ അറിവില്ല. കാമരൂപ് രാജ്യം (ഇന്നത്തെ ആസാമിൽപ്പെട്ട ഒരു പ്രദേശം) ഭരിച്ചിരുന്ന നരനാരായണ രാജാവിന്റെ (15-ആം നൂറ്റാണ്ട്) ഡർബാറിലെ കവികളുടെ കൂട്ടത്തിൽ ശങ്കരദേവനും അദ്ദേഹത്തിന്റെ ശിഷ്യനായ അനന്ത് കന്ദളിയും ഉണ്ടായിരുന്നതായി പരാമർശങ്ങൾ ഉണ്ട്.

കന്ദളിയുടെ യഥാർഥ നാമം ഹരിചരൺ എന്നായിരുന്നു. അനന്ത് കന്ദളി എന്നത് ഇദ്ദേഹത്തിന്റെ തൂലികാനാമമാണ്. കന്ദളിയുടെ പ്രകൃഷ്ട കൃതിയായി കരുതപ്പെട്ടു പോരുന്നത് ഭാഗവത പുരാണം ഉത്താരാർധത്തിന്റെ അസമിയ പരിഭാഷയാണ്. ഭാഗവതപുരാണത്തിന്റെ പൂർവഭാഗം ശങ്കരദേവകവി പരിഭാഷപ്പെടുത്തിയിരുന്നു. ബാക്കി ഭാഗം കന്ദളി തന്നെ പരിഭാഷപ്പെടുത്തി തന്റെ യത്നത്തിനൊരു പൂർണത വരുത്തണമെന്ന് ശങ്കരദേവ് ശിഷ്യനെ സ്വപ്നത്തിൽ ഉപദേശിച്ചുവെന്നും അതനുസരിച്ച് കന്ദളി ഗുരുവിന്റെ ആഗ്രഹം സഫലമാക്കിയെന്നുമാണ് ഐതിഹ്യം.

കന്ദളി നിരവധി കൃതികൾ രചിച്ചിട്ടുള്ളതായി പരാമർശങ്ങൾ കാണുന്നുണ്ടെങ്കിലും ഭാഗവത തർജുമ കൂടാതെ മഹിരാവണബദ്ധ, ഹരിഹരയുദ്ധ, വൃത്താസുരബധ, ഭരത സാവിത്രി, ജീവസ്തുതി, കുമാര ഹരണകാവ്യ എന്നീ കൃതികൾ മാത്രമേ ലഭ്യമായിട്ടുള്ളു. ഉഷയുടെയും അനിരുദ്ധന്റെയും പ്രേമകഥയെ ആസ്പദമാക്കി രചിച്ച കുമാരഹരണ കാവ്യം അസമിയ സാഹിത്യത്തിലെ ഒരു ഉത്കൃഷ്ട കൃതിയാണെന്ന് നിരൂപകൻമാർ അഭിപ്രായപ്പെടുന്നു.


</doc>
<doc id="152522" url="https://ml.wikipedia.org/wiki?curid=152522" title="നിർദേശാങ്കവ്യവസ്ഥ">
നിർദേശാങ്കവ്യവസ്ഥ

ജ്യാമിതിയിൽ ഒന്നോ അതിലധികമോ സംഖ്യകൾ അഥവാ നിർദ്ദേശാങ്കങ്ങൾ ഉപയോഗിച്ച് ഒരു ബിന്ദുവിന്റെ സ്ഥാനം നിർണ്ണയിക്കുന്നതിനെ നിർദ്ദേശാങ്കവ്യവസ്ഥ എന്ന് പറയുന്നു 

ഈ സംഖ്യകൾ വാസ്തവികസംഖ്യകളോ മിശ്രസംഖ്യകളോ ആവാം. ജ്യാമിതിയിലെ പ്രശ്നങ്ങൾ നിർദ്ദേശാങ്കങ്ങൾ ഉപയോഗിച്ച് സംഖ്യകളിലേക്കും തിരിച്ചും മാറ്റാമെന്നുള്ളതാണ് അനലിറ്റിക്കൽ ജ്യോമട്രിയുടെ ( വിശ്ലേഷകജ്യാമിതി അഥവാ നിർദ്ദേശാങ്കജ്യാമിതി )അടിസ്ഥാനം

ബിന്ദു, നേർരേഖകൾ, ഗോളം, വൃത്തസ്തംഭം, കോണികഖണ്ഡങ്ങളായ വൃത്തം, ദീർഘവൃത്തം, പരാവലയം (Parabola), ബഹിർവലയം (Hyperbola) തുടങ്ങിയ ജ്യാമിതീയരൂപങ്ങളെ ബീജഗണിതസമീകരണങ്ങൾകൊണ്ട് സൂചിപ്പിക്കാനും അവയുടെ ഗുണധർമങ്ങൾ ബീജഗണിതീയമാർഗങ്ങളിലൂടെ പഠനം നടത്താനും നിർദ്ദേശാങ്കങ്ങൾ സഹായിക്കുന്നു.

ഒരു രേഖയിലുള്ള ബിന്ദുവിന്റെ സ്ഥാനം നിർദ്ദേശാങ്കം കൊണ്ട് നിർണയിക്കാൻ സാധിക്കും. ദ്വിമാനതലത്തിൽ, ഒരു മൂലബിന്ദു(origin)വിനെയും ആ ബിന്ദുവിൽക്കൂടിയുള്ള രണ്ട് വ്യത്യസ്ത നേർരേഖകളെയും ആധാരമാക്കിയാണ് ബിന്ദുക്കളുടെ സ്ഥാനം നിർണയിക്കുന്നത്. ഒരു ബിന്ദുവിന്റെ സ്ഥാനം മൂലബിന്ദുവിൽനിന്ന് എത്ര ദൂരം വലത്തോട്ടോ, ഇടത്തോട്ടോ, മുകളിലേക്കോ, താഴേക്കോ എന്നു വ്യക്തമായാൽ ആ ബിന്ദുവിന്റെ നിർദ്ദേശാങ്കങ്ങൾ നിർണയിക്കാം. നേർരേഖകളിൽ ഒന്ന് തിരശ്ചീനവും (X അക്ഷരേഖ) മറ്റേത് ലംബവു(Y അക്ഷരേഖ)മാണ്. ഈ അക്ഷരേഖകളെ കാർത്തീയ നിർദ്ദേശാങ്കരേഖകൾ (cartesian coordinates) എന്നു വിളിക്കുന്നു. ഈ രേഖകളിൽ നിന്നുള്ള ദൂരത്തെ ആശ്രയിച്ചാണ് നിർദ്ദേശാങ്കങ്ങൾ അടയാളപ്പെടുത്തുന്നത്. പരസ്പരം ഖണ്ഡിക്കുന്ന ഏതു രേഖകളെയും നിർദ്ദേശാങ്കരേഖകളായി പരിഗണിക്കാവുന്നതാണ്. അവ അന്യോന്യം ലംബമാണെങ്കിൽ കാർത്തീയ നിർദ്ദേശാങ്കവ്യവസ്ഥ എന്നു പറയും. ദ്വിമാനതലത്തിൽ x, y എന്നീ രണ്ട് നിർദ്ദേശാങ്കങ്ങളാണുള്ളത്. ത്രിമാനതലത്തിൽ x, y, z എന്നീ മൂന്ന് നിർദ്ദേശാങ്കങ്ങൾ സങ്കല്പിക്കാം.
കാർത്തീയ നിർദ്ദേശാങ്കവ്യവസ്ഥ കൂടാതെ ധ്രുവീയനിർദ്ദേശാങ്കവ്യവസ്ഥ, ഗോളീയനിർദ്ദേശാങ്കവ്യവസ്ഥ, വൃത്തസ്തംഭനിർദ്ദേശാങ്കവ്യവസ്ഥ എന്നിവയും വ്യാപകമായി ഉപയോഗിക്കപ്പെടുന്നുണ്ട്. നിർദ്ദേശാങ്കങ്ങളെക്കുറിച്ച് വിശദമായി പഠനം നടത്തിയ (1637) തത്ത്വചിന്തകനും ഗണിതശാസ്ത്രജ്ഞനുമായ റെനെ ദെക്കാർത്തെയുടെ(1596-1650) പേരിലാണ് കാർത്തീയ വ്യവസ്ഥ അറിയപ്പെടുന്നത്. ട്രെയിൻ വിവരപ്പട്ടികപോലുള്ള വിവിധതരം ചാർട്ടുകൾ, ഗ്രാഫുകൾ തുടങ്ങിയവയെക്കുറിച്ചുള്ള പഠനങ്ങൾക്ക് കാർത്തീയനിർദ്ദേശാങ്കങ്ങൾ സഹായകമാണ്. നിർദ്ദേശാങ്കാക്ഷങ്ങൾ ലംബങ്ങളല്ലെങ്കിൽ ആ സമതലത്തിനകത്തുവരുന്ന നിർദ്ദേശാങ്കങ്ങളാണ് തിര്യഗ് (oblique) നിർദ്ദേശാങ്കങ്ങൾ.

വക്രരേഖീയ തലങ്ങൾക്കുള്ളിൽ (curvelinear) വരുന്ന ബിന്ദുക്കളുടെ നിർദ്ദേശാങ്കങ്ങളാണ് ധ്രുവീയ നിർദ്ദേശാങ്കങ്ങൾ, (polar)ഗോളീയനിർദ്ദേശാങ്കങ്ങൾ, വൃത്തസ്തംഭനിർദ്ദേശാങ്കങ്ങൾ തുടങ്ങിയവ. ഗ്രഹങ്ങൾ, ധൂമകേതുക്കൾ തുടങ്ങിയവയുടെ സഞ്ചാരപഥം, സർപ്പിളാകൃതിയിലുള്ള (sprial) ജ്യാമിതീയരൂപങ്ങൾ എന്നിവയെക്കുറിച്ചുള്ള പഠനങ്ങൾക്ക് ധ്രുവനിർദ്ദേശാങ്കങ്ങളും, നക്ഷത്രങ്ങൾ, ഗോളീയ തരംഗങ്ങൾ (spherical waves), ഗോളീയ സമമിതി (spherical symmetry), അക്ഷാംശം, രേഖാംശം എന്നിവയ്ക്ക് ഗോളീയനിർദ്ദേശാങ്കങ്ങളും ദ്രവങ്ങളുടെ പ്രവാഹങ്ങളെക്കുറിച്ചുള്ള പഠനങ്ങൾക്ക് വൃത്തസ്തംഭനിർദ്ദേശാങ്കങ്ങളും പ്രയോജനപ്പെടുന്നു. 

ധ്രുവീയനിർദ്ദേശാങ്കങ്ങളുടെ (polar coordinate) വിസ്തൃതരൂപമാണ് ഗോളീയനിർദ്ദേശാങ്കങ്ങൾ, വൃത്തസ്തംഭനിർദ്ദേശാങ്കങ്ങൾ എന്നിവ.


</doc>
<doc id="152525" url="https://ml.wikipedia.org/wiki?curid=152525" title="അനന്ത് കാണേക്കർ">
അനന്ത് കാണേക്കർ

മറാഠിസാഹിത്യകാരനായ അനന്ത് കാണേക്കർ (ദേവനാഗരി: अनंत आत्माराम काणेकर) 1905 ഡിസബർ 2 ന് മുംബൈയിൽ ജനിച്ചു. കവി, പ്രബന്ധകാരൻ, ഏകാങ്ക നാടകകൃത്ത്, സഞ്ചാരസാഹിത്യകാരൻ എന്നീ നിലകളിൽ മറാഠി സാഹിത്യത്തിൽ ലബ്ധപ്രതിഷ്ഠനാണിദ്ദേഹം. പത്രപ്രവർത്തകനായും കോളജ് അധ്യാപകനായും വളരെനാൾ പ്രവർത്തിച്ചിട്ടുണ്ട്. ശക്തമായ പരിഹാസകവിതകളും യുക്തിഹാസ്യാത്മക കവിതകളും രചിക്കുവാൻ കാണേക്കർക്ക് അസാമാന്യമായ കഴിവുണ്ട്. "മറാഠി സാഹിത്യ സമ്മേളന"ത്തിന്റെ അധ്യക്ഷൻ. പി.ഇ.എൻ. അസോസിയേഷന്റെ നിർവാഹകസമിതി അംഗം, മറാഠി സാഹിത്യ അക്കാദമിയുടെ ഉപദേശകസമിതി അംഗം എന്നീ നിലകളിൽ സേവനം അനുഷ്ഠിച്ചിട്ടുണ്ട്. കാണേക്കറുടെ സാഹിത്യയത്നങ്ങളെ അഭിനന്ദിച്ചുകൊണ്ട് കേന്ദ്രഗവൺമെന്റ് ഇദ്ദേഹത്തിന് പത്മശ്രീ പുരസ്കാരം (1965) നൽകി. ഇദ്ദേഹത്തിന്റെ സോവിയറ്റ് പര്യടനകഥ മറാഠി സാഹിത്യത്തിലെ ഏറ്റവും മികച്ച സഞ്ചാരസാഹിത്യഗ്രന്ഥങ്ങളിലൊന്നാണ്. 1980-ൽ ഇദ്ദേഹം അന്തരിച്ചു.


</doc>
<doc id="152542" url="https://ml.wikipedia.org/wiki?curid=152542" title="നെല്ലിക്കോട്">
നെല്ലിക്കോട്

കോഴിക്കോട് കോർപ്പറേഷനിലുൾപ്പെട്ട ഒരു പ്രദേശമാണ് നെല്ലിക്കോട്.പൊറ്റമ്മൽ, കാട്ടുകുളങ്ങര, തൊണ്ടയാട്, കാവ് നഗർ, കൊടമോളിക്കുന്ന്, കോട്ടൂളി തുടങ്ങിയ മേഖലകളുൾക്കൊള്ളുന്നതാണീ പ്രദേശം.


</doc>
<doc id="152554" url="https://ml.wikipedia.org/wiki?curid=152554" title="മാണിക്യം (നവരത്നം)">
മാണിക്യം (നവരത്നം)

നവരത്നങ്ങളിൽ ഒന്നാണ് മാണിക്യം. അലൂമിനിയം ഓക്സൈഡ് ധാതുവായ ഇതിന്റെ ചുവപ്പ് നിറത്തിന് കാരണം ക്രോമിയത്തിന്റെ സാന്നിധ്യമാണ്( AlO:Cr
). മോസ് സ്കെയിലിൽ ഇതിന്റെ കാഠിന്യം 9.0 ആണ്. പ്രകൃതിയിൽ നിന്നും ലഭിക്കുന്ന വസ്തുക്കളിൽ ഇതിന്റെക്കാൾ കാഠിന്യമുള്ള വജ്രവും മോസ്സനൈറ്റും (SiC) മാത്രമാണ്. അലൂമിനിയത്തിന്റെ ഏറ്റവും സ്ഥിരതയുള്ള രൂപമായ α-അലൂമിനയിൽ (α-alumina Al2O3) ചെറിയ അളവിൽ അലൂമിനയം3+ അയോണുകൾക്ക് പകരം ക്രോമിയം3+ അയോണുകൾ ചേർന്നാലാണ് മാണിക്യം ഉണ്ടാവുന്നത്. ഓരോ ക്രോമിയം3+ അയോണുകൾക്ക് ചുറ്റും ആറ് ഓക്സിജൻ(O2-) അയോണുകൾ നിലകൊള്ളുന്നു. ഈ ക്രിസ്റ്റൽ ഘടന ക്രോമിയം3+ അയോണുളിൽ ചെലുത്തുന്ന സ്വാധീനം പ്രകാശവർണ്ണരാജിയിലെ മഞ്ഞ-പച്ച ഭാഗത്തെ രശ്മികളെ ആഗിരണം ചെയ്യുന്നതുവഴിയാണ് മാണിക്യത്തിന് ചുവന്ന നിറം ഉണ്ടാകുന്നത്.


</doc>
<doc id="152567" url="https://ml.wikipedia.org/wiki?curid=152567" title="പ്രേതം">
പ്രേതം

മനുഷ്യൻ മരിച്ചതിനുശേഷം ഉള്ള അവസ്ഥയെ സൂചിപ്പിക്കാനുപയോഗിക്കുന്ന പദമാണ് പ്രേതം. ഇത് മുഖ്യമായും സാങ്കേതിക പദാവലിയിലാണ് വരുന്നത്. പോലീസ് മഹസ്സറിലും പോസ്റ്റ്മോർട്ടം റിപ്പോർട്ടുകളിലും ശവത്തിനെ പ്രേതം എന്നാണ് സൂചിപ്പിക്കുന്നത്. ഇന്ത്യൻ ഐതിഹ്യങ്ങളിൽ മരണത്തിനുശേഷം നിലനിൽക്കുന്നു എന്നുപറയപ്പെടുന്ന ആത്മാക്കളെയും പ്രേതം എന്നതുകൊണ്ട് ഉദ്ദേശിക്കാറുണ്ട്.
സർവ്വേകൾ പ്രകാരം 45 ശതമാനത്തോളം ആളുകൾ പ്രേതങ്ങളിലും, ആത്മാക്കളിലും, അതീന്ദ്രിയാനുഭവങ്ങളിലും വിശ്വസിക്കുന്നുവെന്നുമാണ് കണക്ക്…
പ്രേതങ്ങൾക്ക് പല രൂപത്തിൽ പ്രത്യക്ഷപ്പെടാനാകും. ഗോളം, മിന്നൽ, ഇരുണ്ട നിഴലുകൾ, മഞ്ഞ്, ദുരൂഹമായ മങ്ങലുകൾ എന്നിങ്ങനെ അവ പ്രത്യക്ഷപ്പെടാം. പൂർണ്ണ രൂപത്തിലും പ്രത്യക്ഷപ്പെടാമെങ്കിലും അത് അപൂർവ്വമാണ്.

</doc>
<doc id="152572" url="https://ml.wikipedia.org/wiki?curid=152572" title="ചെങ്ങഴുനീർ">
ചെങ്ങഴുനീർ

ചെങ്ങഴുനീർ ചെടിയിലെ പ്രധാന ഉപയോഗം അതിലെ കിഴങ്ങാണ്. ചെങ്ങഴുനീർകിഴങ്ങ് ഔഷധസസ്യങ്ങളിൽ പ്രധാനപ്പെട്ട ഒരിനമാണ്. അശോകാരിഷ്ടം, അമൃതാദിതൈലം, ഏകാദശശതികം-പ്രസാരിണീതൈലം, ചന്ദനാദിതൈലം, തുംഗദ്രുമാദിതൈലം, ത്രിഫലാദിതൈലം, ബലാതൈലം, ബലാധാത്ര്യാദിതൈലം, മഞ്ജിഷ്ഠാദിതൈലം തുടങ്ങി ഒട്ടനേകം ഔഷധങ്ങളിൽ ചേരുവയായി ചെങ്ങഴുനീർകിഴങ്ങ് ചേർക്കുന്നുണ്ട്.
രക്തശുദ്ധിക്കും നീര് കുറക്കാനും ചെങ്ങഴുനീർകീഴങ്ങ് ഉപയോഗിക്കുന്നു.


</doc>
<doc id="152573" url="https://ml.wikipedia.org/wiki?curid=152573" title="പരാഗണം">
പരാഗണം

സസ്യങ്ങളുടെ പ്രത്യുൽപാദന വ്യവസ്ഥയുടെ ഭാഗമായി നടക്കുന്ന പ്രധാന പ്രക്രിയയാണ് പരാഗണം. പൂമ്പൊടികൾ ചെറുപ്രാണികൾ വഴിയും ചിത്രശലഭങ്ങളുടെ സന്ദർശനം മൂലവും കാറ്റുവഴിയും മുഖേനയും പരാഗണം നടക്കുന്നു. പരാഗകാരികളെ അടിസ്ഥാനമാക്കി പരാഗണത്തെ തരംതിരിച്ചിട്ടുണ്ട്. പരാഗകാരി ഷഡ്പദങ്ങൾ ആണെങ്കിൽ എന്റമോഫിലി എന്നും, കാറ്റ് വഴിയാണു പരാഗണം നടക്കുന്നതെങ്കിൽ അനിമോഫില്ലി എന്നും, പക്ഷികളാണു പരാഗകാരികളെങ്കിൽ ഓർണിത്തൊഫിലി എന്നും പറയുന്നു.
കൃതിമ പരാഗണം നടക്കുന്ന സസ്യം വാനിലയാണ്. സൂര്യകാന്തി പരാഗണം തേനീച്ച വഴിയാണ് നടക്കുന്നത്.മഴ, ജലം എന്നിവയിലൂടെ കുരുമുളക് സസ്യം പരാഗണം നടക്കുന്നു


</doc>
<doc id="152574" url="https://ml.wikipedia.org/wiki?curid=152574" title="വിഷസസ്യങ്ങൾ">
വിഷസസ്യങ്ങൾ

സസ്യങ്ങളിൽ മനുഷ്യർക്ക് ഔശധവീര്യങ്ങളുള്ളതു പോലെ തന്നെ വിഷവീര്യമുള്ളതുമുണ്ട്. പ്രകൃതിയുടെ സന്തുലിതത്വത്തിന് എല്ലാം അത്യന്താപേക്ഷിതമാണ് താനും. ചല വിഷ സസ്യങ്ങളെ പരിചയപ്പെടാം.അധികമായാൽ അമൃതും വിഷം എന്നതുപോലെ ചില ഔഷധവീര്യമുള്ള സസ്യങ്ങൾ പോലും അധികം ഉപയോഗിക്കുന്നത് വിപരീത ഫലമാണുണ്ടാക്കുക. സ്വയം നിലയിൽ പ്രശ്നമില്ലാത്തതും വിരുദ്ധമായ മറ്റൊന്നിനോട് ചേരുമ്പോൾ വിഷാംശമുണ്ടാവുന്ന ഫലങ്ങളുമുണ്ട്. പക്ഷേ ഇതെല്ലാം എല്ലാവർക്കും ബാധകമാവണമെന്നില്ല. പൊതുവെ മനുഷ്യർക്ക് ദോഷകരമായ പലതും പ്രകൃതിയിലെ ഇതര ജീവികൾ ഉപജീവനത്തിനായി ഉപയോഗിക്കുന്നു എന്നതും യാഥാർഥ്യമാണ്.
ഇതിന്റെ വേര്, ഇല, കായ്, എന്നിവ മനുഷ്യർക്ക് ദോഷകരമായി ബാധിക്കാവുന്ന വിഷവീര്യമുള്ളവയാണ്. അരളിയിൽ അടങ്ങിയിരിക്കുന്ന നിരിയോഡോറിൻ, കരാബിൻ എന്നിവ ഹൃദയത്തെ ബാധിക്കുന്ന വിഷങ്ങളാണ്. 20 ഗ്രാം അരളി വേര് കഴിച്ചാൽ ആള് മരിക്കുമെന്നുറപ്പാണ്. വിഷമുള്ളതാണെങ്കിലും മിതമായ അളവിൽ ആയുർവേദത്തിൽ ഔഷധമായും ഇതിൻരെ വേര് ഉപയോഗിക്കുന്നു.

ഒതളത്തിന്റെ ഇലയും കറയും തൊലിയും കായയും വിഷമുള്ളതാണ്. ഒതളങ്ങ തിന്നാൽ മരണം സംഭവിക്കും

കാഞ്ഞിരത്തിന്റെ വിത്ത്, വേര്, ഇല, തടി എന്നീ ഭാഗങ്ങൾ വിഷമയമുള്ളതാണ്. ഇത് ശരീരത്തിൽ ചെന്നാൽ അസ്വാസ്ഥ്യം, തലചുറ്റൽ ശ്വാസംമുട്ടൽ എന്നിവയുണ്ടാകും

കുന്നിയുടെ വേര്,തൊലി,കുരു എന്നിവയിൽ വിഷാംശമുണ്ട്. ഇവ അകത്തു ചെന്നാൽ തലചുറ്റലും ശ്വാസതടസ്സവും ഉണ്ടാവും

കിഴങ്ങിൽ വിഷാംശം. ഛർദ്ദി, വയറുവേദന, മരവിപ്പ് തുടങ്ങിയവയാണ് കിഴങ്ങുകഴിച്ചാലുണ്ടാവുക.

കാണ്ഡം, ഇല, വിത്ത്, എണ്ണ എന്നിവ വിഷമുള്ളതാണ്. മീൻ പിടിക്കാൻ നാട്ടിൻ പുറങ്ങളിൽ ഇതിന്റെ കായ ഉപയോഗിക്കാറുണ്ട്. കായ് ഉള്ളിൽ ചെല്ലുകയും ചികിത്സ കിട്ടാതിരിക്കുകയും ചെയ്താൽ രോഗി മരിക്കാനിടയുണ്ട്.


</doc>
<doc id="152579" url="https://ml.wikipedia.org/wiki?curid=152579" title="എൻ. ശക്തൻ">
എൻ. ശക്തൻ

പതിമൂന്നാം കേരള നിയമസഭയുടെ സ്പീക്കറും, കാട്ടാക്കട മണ്ഡലത്തിൽ നിന്നുള്ള മുൻ എം.എൽ.എ. യുമാണ് എൻ.ശക്തൻ. ഇതേ നിയമസഭയിലെ തന്നെ മുൻ ഡെപ്യൂട്ടി സ്പീക്കറുമായിരുന്നു ഇദ്ദേഹം. ജി. കാർത്തികേയന്റെ നിര്യാണത്തോടെ ഇദ്ദേഹത്തെ 2015 മാർച്ച് 12ന് സ്പീക്കറായി തിരഞ്ഞെടുത്തു.

തിരുവനന്തപുരം ജില്ലയിലെ കാഞ്ഞിരംകുളത്ത് 1951 മേയ് 5 - ന് വൈ. നല്ലതമ്പി - തങ്കമ്മ ദമ്പതികളുടെ മകനായി ജനിച്ചു. പത്തനംതിട്ട കാത്തലിക് കോളജിൽനിന്ന് ബിരുദാനന്തര ബിരുദം (എം.എ). പിന്നീട് എൽ.എൽ.ബി ബിരുദം നേടി. കേരള കോൺഗ്രസ് (എം.)ന്റെ വിദ്യാർത്ഥി സംഘടനയായ കെ.എസ്.സി. (എം.) പ്രവർത്തനകായി സജീവമായി പൊതു രംഗത്തെത്തി. കേരളാ കോൺഗ്രസിന്റെ വിദ്യാർഥി പ്രസ്ഥാനത്തിലും യുവജന പ്രസ്ഥാനത്തിലും സജീവമായിരുന്ന ശക്തൻ 1977 ൽ മാണി ഗ്രൂപ്പ് സ്ഥാനാർഥിയായി കോവളത്ത് മത്സരിച്ച് പരാജയപ്പെട്ടു. 1982 ൽ കോവളത്ത് എൽ.ഡി.എഫ് സ്വതന്ത്രനായി മത്സരിച്ച് യുഡിഎഫിലെ രഘുചന്ദ്രബാലിനെ തോൽപ്പിച്ചു. 1975 ൽ അടിയന്തരാവസ്ഥകാലത്ത് രണ്ട് മാസത്തോളം ജയിൽശിക്ഷ അനുഭവിച്ചു.

1985 ൽ കോൺഗ്രസ് അംഗത്വം എടുത്ത ശക്തൻ ട്രേഡ് യൂണിയൻ രംഗത്ത് സജീവമായി. കശുവണ്ടി വികസന കോർപ്പറേഷൻ ഡയറക്ടർ ബോർഡ് അംഗമായിരുന്നു. 2005 മുതൽ കെ.പി.സി.സി നിർവ്വാഹക സമിതി അംഗമായി പ്രവർത്തിക്കുന്ന ശക്തൻ തിരുവനന്തപുരം ഡി.സി.സി. ട്രഷറർ (1987 - 1993), ഡി.സി.സി ജനറൽ സെക്രട്ടറി (1993 - 2000), ജില്ലാ കൗൺസിൽ മെമ്പർ (1991-1994), എന്നീ നിലകളിലും സേവനമനുഷ്ഠിച്ചിട്ടുണ്ട്. കോവളത്തു നിന്ന് ഒരു പ്രാവശ്യവും നേമത്തു നിന്നു രണ്ടു തവണയും (1982, 2001, 2006) ഇദ്ദേഹം നിയമസഭയിലേക്ക് തിരഞ്ഞെടുക്കപ്പെട്ടിട്ടുണ്ട്. മുൻ ഉമ്മൻ ചാണ്ടി മന്ത്രിസഭയിൽ 2004 മുതൽ 2006 വരെ ഗതാഗത മന്ത്രിയായി പ്രവർത്തിച്ചിരുന്നു.

മുൻ സ്പീക്കറായിരുന്ന ജി കാർത്തികേയൻ അന്തരിച്ച ഒഴിവിലേക്ക് നടന്ന സ്പീക്കർ തിരഞ്ഞെടുപ്പിൽ ശക്തൻ 74 വോട്ടുകൾ നേടി, സ്പീക്കറായി തിരഞ്ഞെടുക്കപ്പെട്ടു. ഇടതു മുന്നണി സ്ഥാനാർഥി ആയിഷ പോറ്റിക്ക് 66 വോട്ടുകൾ ലഭിച്ചു. യു.ഡി.എഫ് വിട്ട കേരള കോൺഗ്രസ് ബി പ്രതിനിധിയായ കെ.ബി ഗണേഷ് കുമാർ ഇടതുമുന്നണി സ്ഥാനാർഥിക്കാണ് വോട്ടുചെയ്തത്.


സ്റ്റെല്ലയാണ് ഭാര്യ. രണ്ടു പെൺമക്കൾ. ടിൻറു (എൻജിനീയർ), ഡോ. ടിഷ എന്നിവർ.


</doc>
<doc id="152580" url="https://ml.wikipedia.org/wiki?curid=152580" title="ലൂയിസ് ഫിലിപ്പി സ്കൊളാരി">
ലൂയിസ് ഫിലിപ്പി സ്കൊളാരി

ലൂയിസ് ഫിലിപ്പി സ്കൊളാരി, (9 November 1948 Passo Fundo, Rio Grande do Sul), Felipão എന്ന് ബ്രസീലിലും Phil Scolari എന്ന് യുണൈറ്റഡ് കിങ്ഡത്തിലും അറിയപ്പെടുന്നു., 2002 ൽ ലോകകപ്പ്- ജയിച്ച ബ്രസീലിയൻ ഫുട്ബോൾ ടീമിന്റെ മാനേജറായിരുന്നു. നിലവിൽ Palmeiras ന്റെ മാനേജറാണ്. ജൂലൈ 12, 2003 മുതൽ ജൂൺ 30, 2008 വരെ പോർച്ചുഗീസ് നാഷണൽ ഫുട്ബോൾ ടീമിന്റെ മാനേജറായിരുന്നു. ഇദ്ദേഹത്തിന്റെ കാലയളവിൽ പോർച്ചുഗൽ Euro 2004 ഫൈനലിൽ 1-0 ന് ഗ്രീസിനോട് പരാജയപ്പെട്ടു. ഫുട്ബോൾ ലോകകപ്പ് 2006 ൽ നാലാം സ്ഥാനം നേടിയപ്പോഴും ഇദ്ദേഹമായിരുന്നു പോർച്ചുഗലിന്റെ മാനേജർ.


</doc>
<doc id="152589" url="https://ml.wikipedia.org/wiki?curid=152589" title="വി.കെ. കൃഷ്ണമേനോൻ മ്യൂസിയം">
വി.കെ. കൃഷ്ണമേനോൻ മ്യൂസിയം

കോഴിക്കോട് ജില്ലയിലെ ഈസ്ററ്ഹിൽ പ്രദേശത്താണ് വി.കെ.കൃഷ്ണമേനോൻ മ്യൂസിയം സ്ഥിതിചെയ്യുന്നത്. പഴശ്ശി രാജാ മ്യൂസിയം ഇതിനടുത്താണ് സ്ഥിതി ചെയ്യുന്നത്. 

1975-ലാണ് വി.കെ. കൃഷ്ണമേനോന്റെ സ്മാരകമായി ഈ മ്യൂസിയം ആരംഭിച്ചത്. ഇത് വിപുലീകരിക്കാനുള്ള പദ്ധതിയുണ്ട്.


</doc>
<doc id="152590" url="https://ml.wikipedia.org/wiki?curid=152590" title="റഡാങ് ദ്വീപ്">
റഡാങ് ദ്വീപ്

ദക്ഷിണ ചൈനാക്കടലിൽ മലേഷ്യയുടെ ഭാഗമായി സ്ഥിതി ചെയ്യുന്ന ഒരു ദ്വീപാണ് റഡാങ് ദ്വീപ്. ഏഴു കിലോമീറ്റർ നീളവും ആറു കിലോമീറ്റർ വീതിയുമാണ് ദ്വീപിന്റെ ആകെ വിസ്തൃതി. കടൽപ്പുറ്റുകൾ നിറഞ്ഞ ഒരു തീരവുമാണിത്. ദക്ഷിണ ചൈനാക്കടലിലെ ഒൻപതു ദ്വീപുകളിൽ ഏറ്റവും വലിപ്പമേറിയതും റഡാങ് ദ്വീപാണ്. സ്നോർക്കലിങ്, ഡൈവിങ് എന്നിവയ്ക്ക് അനുയോജ്യമായ തീരമാണിവിടം. പാറക്കൂട്ടങ്ങൾക്കിടയിലുള്ള കടൽ ഭാഗം പവിഴപ്പുറ്റുകളാൽ സമൃദ്ധമാണ്. 
ദ്വീപിലെ ആദിമനിവാസികളാണ് ഇവിടുത്തെ റിസോർട്ടുകളിലെ പ്രധാന ജീവനക്കാർ. മത്സ്യബന്ധനം തൊഴിലാക്കിയിരുന്ന നിവാസികൾ ഭൂരിഭാഗവും ഇപ്പോൾ റിസോർട്ടുകളിൽ പ്രവർത്തിക്കുന്നു. ദ്വീപുകളിൽ ആകെയുള്ളത് 1200 കുടുംബങ്ങളാണ്. 200 കുട്ടികൾ പഠിക്കുന്ന വിദ്യാലയമാണ് ഏക സർക്കാർ സംവിധാനം. ഈ കുടുംബങ്ങളെ ഇവിടുത്തെ സർക്കാർ "ഫിഷർമെൻ വില്ലേജ്" എന്ന പേരിൽ പുനഃരധിവസിപ്പിച്ചിരിക്കുന്നു. ദ്വീപു നിവാസികൾക്കു മാത്രമേ ഇവിടെ മത്സ്യബന്ധനം നടത്തുവാനുള്ള അനുവാദമുള്ളു. 

രണ്ടാം ലോകമഹായുദ്ധത്തിൽ എച്ച്.എം.എസ്. പ്രിൻസ് ഓഫ് വെയിൽസ്, എച്ച്.എം.എസ്. റിപൾസ് എന്നീ കപ്പലുകൾ ഛേദിക്കപ്പെട്ടത് ഇവിടെയാണ്. ഇതോടെയാണ് മലയായിൽ ജപ്പാൻ അധിനിവേശത്തിനു തുടക്കമിട്ടത്. 



</doc>
<doc id="152595" url="https://ml.wikipedia.org/wiki?curid=152595" title="ന്യൂമൊണോഅൾട്രാമൈക്രോസ്കോപ്പിക്ക്സിലിക്കോവോൾക്കാനോകോണിയോസിസ്">
ന്യൂമൊണോഅൾട്രാമൈക്രോസ്കോപ്പിക്ക്സിലിക്കോവോൾക്കാനോകോണിയോസിസ്

ന്യൂമൊണോഅൾട്രാമൈക്രോസ്കോപ്പിക്ക്സിലിക്കോവോൾക്കാനോകോണിയോസിസ് വളരെ നേർത്ത സിലിക്ക പൊടി ശ്വസിക്കുന്നതുമൂലമുണ്ടാകുന്ന ശ്വാസകോശ രോഗമാണ്. ഓക്സ്ഫോർഡ് നിഘണ്ടു പ്രകാരം ഏറ്റവും നീളം കൂടിയ വാക്കാണ് ന്യൂമൊണോഅൾട്രാമൈക്രോസ്കോപ്പിക്ക്സിലിക്കോവോൾക്കാനോകോണിയോസിസ്. (Pneumonoultramicroscopicsilicovolcanoconiosis)


</doc>
<doc id="152609" url="https://ml.wikipedia.org/wiki?curid=152609" title="നീലിയാർ ഭഗവതി">
നീലിയാർ ഭഗവതി

വടക്കൻ കേരളത്തിൽ അമ്മ ദൈവങ്ങളിലൊന്നായി കെട്ടിയാടുന്ന തെയ്യമാണു് നീലിയാർ ഭഗവതി. കോട്ടത്തമ്മ, ഒറ്റത്തിറ തുടങ്ങിയ പേരുകളിലും ഈ തെയ്യം അറിയപ്പെടുന്നു. കണ്ണൂർ ജില്ലയിലെ മൊറാഴക്കടുത്ത് മാങ്ങാട്ടു പറമ്പ് നീലിയാർ കോട്ടത്ത് ഈ തെയ്യം കെട്ടിയാടി വരുന്നു. പത്തൊൻപത് ഏക്കർ വിസ്ഥാരത്തിലുള്ള ഈ കാവിൽ വൈകുന്നേരം സൂര്യാസ്തമന സമയത്താണ് തെയ്യക്കോലം ഇറങ്ങുക. ചെറുകുന്ന്, എരിഞ്ഞിക്കൽ, മാതമംഗലം എന്നിവിടങ്ങളിലും നീലിയാർ ഭഗവതിയുടെ സ്ഥാനങ്ങൾ ഉണ്ട്. വണ്ണാൻ സമുദായത്തിൽ പെട്ടവരാണു കോലം കെട്ടുന്നത്. ഒറ്റ ചെണ്ടയും കുറച്ച് വാദ്യങ്ങളും മാത്രമാണു ഉപയോഗിക്കുന്നത്.
സാധാരണയായി വടക്കൻ കേരളത്തിൽ തുലാമാസത്തിൽ തുടങ്ങുന്ന തെയ്യക്കാലം ഇടവപ്പാതിയിൽ വളപട്ടണം കളരിവാതുക്കൽ ക്ഷേത്രത്തിൽ ഭഗവതിയുടെ തിരുമുടി ഉയരൽ ചടങ്ങോടെ അവസാനിക്കും. എന്നാൽ വർഷത്തിൽ എല്ലാ കാലത്തും കെട്ടിയാടപ്പെടുന്ന തെയ്യമാണ് നീലിയാർ ഭഗവതി തെയ്യം. കർക്കടകമാസം 2 മുതൽ 16 വരെ മാങ്ങാട്ട് നീലിയാർ കോട്ടത്തിലെ ഭഗവതി ആരൂഢസ്ഥാനമായ കൊട്ടിയൂരിനടുത്തുള്ള മണത്തണയിലാണുണ്ടാകുക എന്ന വിശ്വാസത്താൽ ആ സമയത്ത് മാത്രം ഈ തെയ്യം കെട്ടിയാടിക്കുന്നില്ല. എല്ലാ മാസസംക്രമത്തിനും കുടുംബവകയായും മറ്റുദിവസങ്ങളിൽ ഭക്തരുടെ പ്രാർത്ഥനക്കനുസരിച്ചും തെയ്യം കെട്ടുന്നു. സന്താന സൗഭാഗ്യത്തിനും മംഗല്യ ഭാഗ്യത്തിനും ഭക്തർ നീലിയാർ ഭഗവതിയെ കെട്ടിയാടിക്കാൻ നേർച്ച നേരാറുണ്ട്.

നീലിയാർ ഭഗവതി ഈ സ്ഥലത്ത് കുടികൊള്ളാനുണ്ടായ കാരണമായി പറയപ്പെടുന്ന ഒരു ഐതിഹ്യം ഇനി പറയുന്നതാണു്. കണ്ണൂരിലെ കൊട്ടിയൂരിനടുത്തുള്ള മണത്തണയിൽ നാട്ടുരാജാവിനാൽ അപമൃത്യുവിനിരയായ സുന്ദരിയും തർക്കശാസ്ത്ര വിദഗ്ദ്ധയുമായ താഴ്ന്ന ജാതിയിൽ പെട്ട നീലി എന്ന സ്ത്രീയാണു മരണശേഷം നീലിയാർ ഭഗവതിയായി മാറിയത് എന്നു വിശ്വാസം. മണത്തണ ഇല്ലത്ത് എത്തുന്ന യാത്രികർ കുളിക്കാനായി ഇല്ലക്കുളത്തിൽ എത്തുമ്പോൾ സുന്ദരരൂപത്തിൽ നീലിയാർ ഭഗവതി അവരോട് എണ്ണയും താളിയും വേണോ എന്ന് അന്വേഷിക്കുകയും അങ്ങനെ അരികിൽ വരുന്നവരെ കൊന്ന് ചോരകുടിക്കുകയും ചെയ്യും. കുളിക്കാനായി ചെന്ന ആരും തിരിച്ചുവന്നിട്ടില്ല. ഒരിക്കൽ പണ്ഡിതനായ കാളക്കാട്ട് ഇല്ലത്തെ നമ്പൂതിരി അവിടെയെത്തുകയും ഭക്ഷണത്തിനു മുമ്പായി കുളിക്കാനായി ഇല്ലക്കുളത്തിലേക്ക് പോവുകയും ചെയ്തു.അവിടെ മറുകരയിൽ സുന്ദരിയായ നീലിയെ കണ്ടു. ആരെന്ന ചോദ്യത്തിനു നമ്പൂതിരി കാളക്കാട്ട് എന്നു മറുപടിയും മറുചോദ്യത്തിനു കാളി എന്നു നീലിയും മറുപടി പറഞ്ഞു. ഭഗവതി എണ്ണയും താളിയും നൽകുകയും ചെയ്തു. അമ്മ തന്ന അമൃതാണിതെന്നു പറഞ്ഞ് അദ്ദേഹം എണ്ണയും താളിയും കുടിച്ചു. അമ്മ എന്നു വിളിച്ചതിനാൽ അദ്ദേഹത്തെ കൊല്ലാതെ അവരോടൊപ്പം ഭഗവതി ഇവിടേക്ക് ഓലക്കുടയിൽ കയറി വന്നു എന്നു വിശ്വസിക്കുന്നു. പശുവും പുലിയും ഒന്നിച്ച് സ്നേഹത്തോടെ കഴിയുന്നിടത്ത് തന്നെ കുടിയിരുത്തണമെന്നു ഭഗവതി പറഞ്ഞുവെന്നും അങ്ങനെ, മാങ്ങാട്ടു പറമ്പിൽ പശുവും പുലിയും ചേർന്ന് മേയുന്നത് കണ്ടെന്നും ഇവിടെ കുട ഇറക്കിവച്ച് വിശ്രമിച്ചെന്നും കഥ. 

വലിയ തമ്പുരാട്ടി തെയ്യത്തിനോട് വളരെ സാദൃശ്യം ഉള്ള കോലം. വലിയ മുടി മുഖത്തെഴുത്ത് എന്നിവയിൽ സാദൃശ്യം. വണ്ണാൻ സമുദായക്കാരാണു ഈ തെയ്യം കെട്ടുന്നത്. കരക്കാട്ടിടം നായനാർ ആചാരം കൊടുത്തവർക്ക് മാത്രമാണു ഈ തെയ്യം കെട്ടാൻ അനുവാദം. മാങ്ങാട്ടു പറമ്പ് നീലിയാർ കാവിൽ ഹരിദാസൻ, രവി എന്നിവരാണിപ്പോൾ സ്ഥാനക്കാർ.

സ്ഥിരമായി ഇവിടെ തെയ്യമുള്ളതിനാൽ കാവിനുള്ളിൽ തന്നെ മഴകൊള്ളാതെ മുഖത്തെഴുതാനും മറ്റുമായി ഒരു ചെറിയ കെട്ടിടമുണ്ട്. അവിടെത്തന്നെയാണു തെയ്യത്തിന്റെ അണിയലങ്ങൾ,മുളയിൽ തീർത്ത20 അടിയോളം നീളമുള്ള തിരുമുടി എന്നിവ സൂക്ഷിച്ചിരിക്കുന്നത്.


</doc>
<doc id="152612" url="https://ml.wikipedia.org/wiki?curid=152612" title="അനന്ത്നാഗ്">
അനന്ത്നാഗ്

കാശ്മീർ താഴ്വരയിലെ ഒരു വിനോദസഞ്ചാര കേന്ദ്രമാണ് അനന്ത്നാഗ്. ജമ്മു-കാശ്മീരിലെ ഝലം നദിയുടെ വടക്കേ കരയിൽ ശ്രീനഗറിൽ നിന്നും 56 കി.മീ. തെക്കു കിഴക്കായി സ്ഥിതി ചെയ്യുന്നു. ഒരു കാലത്ത് കാശ്മീരിന്റെ തലസ്ഥാനമായിരുന്നു. ഇസ്ലാമാബാദ് എന്നായിരുന്നു പട്ടണത്തിന്റെ പഴയ പേര്. ഈ നഗരത്തിന്റെ പ്രാധാന്യം ഇപ്പോൾ ഗണ്യമായി കുറഞ്ഞിട്ടുണ്ട്. ധാരാളം നീരുറവകളും അരുവികളും നഗരത്തിന്റെ രമണീയതയെ വർധിപ്പിക്കുന്നു. ഇവയിലൊന്നായ അനന്ത് നാഗ് അരുവിയിലെ ജലം ഗന്ധകത്തിന്റെ കലർപ്പുള്ളതാണ്. ഈ ജലം അടുത്തുള്ള ഒരു തടാകത്തിൽ ശേഖരിക്കപ്പെടുന്നു. ഈ തടാകത്തിലെ മത്സ്യങ്ങൾക്കു പാവനത്വം കല്പിച്ചിട്ടുണ്ട്. മനോഹരമായ ഒരു മുസ്ലീം പള്ളിയും സുസജ്ജമായ ഒരു വേനൽക്കാലവസതിയും ഈ പട്ടണത്തിന്റെ സവിശേഷതകളാണ്.



</doc>
<doc id="152615" url="https://ml.wikipedia.org/wiki?curid=152615" title="അനന്ത് നാഗ് (നടൻ)">
അനന്ത് നാഗ് (നടൻ)

ദക്ഷിണേന്ത്യയിലെ കർണ്ണാടക സംസ്ഥാനത്ത് നിന്നുമുള്ള ഒരു നടനും രാഷ്ട്രീയക്കാരനുമാണ് അനന്ത് നാഗ് (ഇംഗ്ലീഷ്: Anant Nag, കന്നഡ:ಅನಂತನಾಗ್) എന്ന പേരിൽ അറിയപ്പെടുന്ന അനന്ത് നാഗർകട്ടെ (ജനനം: സെപ്തംബർ 4,1948). കന്നഡ ചലച്ചിത്ര ലോകത്തെ എക്കാലത്തെയും മികച്ച നടന്മാരിലൊരാളായ ഇദ്ദേഹത്തിന്റെ ചിത്രങ്ങളിൽ പലതും വൻ വിജയങ്ങളായിരുന്നു. കലാമൂല്യമുള്ള ചിത്രങ്ങളിലും വാണിജ്യപ്രധാന്യമേറിയ ചിത്രങ്ങളിലും ഒരു പോലെ ശ്രദ്ധേയനാണ് ഇദ്ദേഹം. കന്നഡ സിനിമകൾക്ക് പുറമേ ഹിന്ദി, തെലുഗു, മറാത്തി, തമിഴ്, മലയാളം എന്നീ ഭാഷകളിലെ ചിത്രങ്ങളിലും അനന്ത് നാഗ് അഭിനയിച്ചിട്ടുണ്ട്. ഇളയ സഹോദരനായിരുന്ന ശങ്കർ നാഗ് സംവിധാനം ചെയ്ത മാൽഗുഡി ഡെയ്സ് എന്ന ടെലിവിഷൻ പരമ്പരയിലെ പ്രധാന വേഷം കൈകാര്യം ചെയ്തത് ഇദ്ദേഹമായിരുന്നു. ആർ.കെ. നാരായണന്റെ കഥകളെ ആസ്പദമാക്കി നിർമ്മിച്ച ഈ പരമ്പരയിലെ അനന്ത് നാഗിന്റെ അഭിനയം നിരൂപകപ്രശംസ നേടുകയുണ്ടായി. 1987-ൽ ലെനിൻ രാജേന്ദ്രന്റെ സംവിധാനത്തിൽ പുറത്തിറങ്ങിയ സ്വാതി തിരുനാൾ എന്ന മലയാള സിനിമയിൽ സ്വാതി തിരുനാളിനെ അവതരിപ്പിച്ചതും ഇദ്ദേഹമായിരുന്നു.

കൊങ്കണി മാതൃഭാഷയായുള്ള ചിത്രാപ്പൂർ സാരസ്വത ബ്രാഹ്മണ സമുദായത്തിൽപ്പെട്ട സദാനന്ദ് നഗർകട്ടെയുടെയും ആനന്ദിയുടെയും മകനായി ജനിച്ച അനന്ത് നാഗിന്റെ പ്രാഥമിക വിദ്യാഭ്യാസം ദക്ഷിണകന്നഡ ജില്ലയിലെ അനന്ദാശ്രമത്തിന്റെയും ഉത്തരകന്നഡ ജില്ലയിലെ ചിത്രാപ്പൂർ മഠത്തിന്റെയും മേൽനോട്ടത്തിലായിരുന്നു. തുടർവിദ്യാഭ്യാസത്തിനായി അദ്ദേഹം മുംബൈയിലേക്ക് പോയി.

ഉപരിപഠനത്തിന് മുംബൈയിലെത്തിയ അനന്ത് നാഗ് മറാത്തി അമച്വർ നാടകവേദിയുമായി ബന്ധപ്പെട്ട് എട്ടു വർഷക്കാലം പ്രവർത്തിച്ചു. കന്നഡ, മറാത്തി അമച്വർ നാടകങ്ങൾക്ക് അവതരിപ്പിച്ചു കൊണ്ടിരുന്ന നാഗിനെ 1973-ൽ "അങ്കുർ" എന്ന ചിത്രത്തിലൂടെ ഹിന്ദി സിനിമാവേദിയിൽ പരിചയപ്പെടുത്തിയത് ശ്യാം ബെനഗലായിരുന്നു. അതിനു ശേഷം നാഗ് ധാരാളം ബെനഗൽ ചിത്രങ്ങളിൽ അഭിനയിച്ചിട്ടുണ്ട്. അമോൽ പലേക്കർ സംവിധാനം ചെയ്ത" അനാഹത്" എന്ന മറാത്തി ചിത്രത്തിൽ മല്ല ദേശത്തിലെ രാജാവിന്റെ മാനസിക സംഘർഷങ്ങളെയും നിസ്സഹായതയെയും അവയുടെ ആഴവും പരപ്പും മനസ്സിലാക്കി വെള്ളിത്തിരയിലേക്ക് സന്നിവേശിപ്പിക്കുന്നതിൽ അനന്ത് നാഗ് പൂർണ്ണമായും സാധിച്ചു.

ജി.വി.അയ്യർ സംവിധാനം ചെയ്ത "ഹംസഗീതെ" എന്ന ചിത്രത്തിലൂടെയാണ് അനന്ത് നാഗ് കന്നഡ സിനിമാലോകത്തെത്തുന്നത്. ഒരു യഥാർത്ഥ ഗുരുവിനെ തേടിയുള്ള ഒരു പഠിതാവിന്റെ അന്വേഷണശ്രമങ്ങളെ ഇതിവൃത്തമാക്കിയ ഈ ചിത്രവും നിരൂപകരുടെ മുക്തകണ്ഠപ്രശംസ നേടിയെടുക്കുന്നതിൽ വിജയിച്ചു. അനന്ത് നാഗിനെയും ദക്ഷിണേന്ത്യയിലെ പ്രശസ്ത നടിമാരിലൊരാളായ ലക്ഷ്മിയേയും കന്നഡ സിനിമയിലെ നിത്യഹരിത ജോഡികളായി വിശേഷിപ്പിക്കാറുണ്ട്. കഥാപ്രാധാന്യമുള്ള ചിത്രത്തിൽ അഭിനയിച്ചു തുടങ്ങിയ അദ്ദേഹം പിൽക്കാലത്ത് ഹാസ്യപ്രധാന്യങ്ങളായ ചിത്രങ്ങളിലും വേഷമിട്ടു. തനതായ നർമ്മബോധവും വ്യത്യസ്തതയാർന്ന അഭിനയശൈലിയും അവിടെയും അദ്ദേഹത്തെ മുൻനിരയിലെത്തിച്ചു. അടുത്ത കാലത്ത് , "മുംഗാര മളെ" പോലെയുള്ള വിജയചിത്രങ്ങളിൽ സ്വഭാവനടന്റെ വേഷങ്ങൾ കൈകാര്യം ചെയ്യുന്ന നാഗ് ഇപ്പോഴും സംവിധായകരുടെ ഇഷ്ടനടനാണ്. 2010-ൽ ഇദ്ദേഹം സുഹാസിനിയോടൊപ്പം പ്രധാന വേഷത്തിൽ അഭിനയിച്ച "ഇറദാന മധുവേ" എന്ന ഹാസ്യചിത്രവും വൻവിജയം നേടുകയുണ്ടായി.

ജനാധിപത്യ സോഷ്യലിസ്റ്റ് വിശ്വാസിയാണ് അനന്ത്നാഗ്. ചെറുപ്പകാലത്ത് മുംബൈയിലായിരുന്നു അദ്ദേഹം വളർന്നത്. അക്കാലത്ത് മുംബൈ സോഷ്യലിസ്റ്റുകളുടെ പ്രധാന തട്ടകമായിരുന്നു. ഇതാണ് അദ്ദേഹത്തെ സോഷ്യലിസ്റ്റ് വിശ്വാസിയാക്കി മാറ്റിയത്.
സോഷ്യലിസ്റ്റ് പാർട്ടി പിന്നീട് ജനതാ പാർട്ടി ആയി മാറിയപ്പോൾ അദ്ദേഹം അതിന്റെ സജീവ പ്രവർത്തകനായി. 1983, 1985, 1989 വർഷങ്ങളിൽ നടന്ന തിരഞ്ഞെടുപ്പുകളിൽ പാർട്ടിക്കു വേണ്ടി അദ്ദേഹം പ്രവർത്തിച്ചു. 
1983-ലെ ലോക്സഭാ തിരഞ്ഞെടുപ്പിൽ ഉത്തര കന്നട മണ്ഡലത്തിൽ നിന്ന് മത്സരിച്ചെങ്കിലും വിജയിക്കാനായില്ല. പ്രശസ്ത എഴുത്തുകാരൻ കെ. ശിവറാം കാരന്ത് ആയിരുന്നു എതിരാളി. 1994-ൽ മല്ലേശ്വരം മണ്ഡലത്തിൽ നിന്ന് വിജയിച്ച് ജെ.എച്ച്. പട്ടേൽ മന്ത്രിസഭയിലെ ബാംഗ്ലൂർ ഡെവലപ്മെന്റ് അതോറിറ്റി മന്ത്രിയായി.
രാമകൃഷ്ണ ഹെഗ്ഡേയുടെ വലിയൊരു അനുയായി ആയിരുന്നു അനന്ത് നാഗ്. എന്നാൽ ഹെഗ്ഡേ ജനതാദളിൽ നിന്ന് പുറത്തായപ്പോൾ അദ്ദേഹം പാർട്ടിയിൽ തന്നെ തുടർന്നു. 2004-ലെ കർണാടക നിയമസഭാ തെരഞ്ഞെടുപ്പിൽ അന്നത്തെ മുഖ്യമന്ത്രിയും കോൺഗ്രസിന്റെ പ്രബലനേതാവുമായിരുന്ന എസ്.എം. കൃഷ്ണയ്കെതിരെ മത്സരിക്കുവാൻ ജനതാദൾ (സെക്കുലർ) നിയോഗിച്ചത് അനന്ത് നാഗിനെയായിരുന്നു.തെരഞ്ഞെടുപ്പിൽ പരാജയപ്പെട്ടങ്കിലും ശക്തമായ ഒരു മത്സരം കാഴ്ചവെക്കുവാൻ അനന്ത് നാഗിനു സാധിച്ചു.




</doc>
<doc id="152634" url="https://ml.wikipedia.org/wiki?curid=152634" title="ഗ്രാഫ്റ്റിങ്">
ഗ്രാഫ്റ്റിങ്

ഒരു സസ്യപ്രജനന മാർഗ്ഗമാണ് ഗ്രാഫ്റ്റിംഗ് അഥവാ ഒട്ടിക്കൽ. ശിഖരങ്ങൾ ഒട്ടിക്കുന്ന പ്രവർത്തനമാണിത്. ഒട്ടിക്കുന്ന ശിഖരത്തെ ഒട്ടുകമ്പ് (സയൺ) എന്നു പറയുന്നു. ഒട്ടിച്ചു ചേർക്കുന്ന വേരോടു കൂടിയ ചെടിയെ മൂല കാണ്ഡം (റൂട്ട് സ്റ്റോക്ക് ) എന്നും പറയുന്നു. 

സ്റ്റോക്കിന്റെ ചുവട്ടിൽ നിന്നും പത്ത് സെ.മീ ഉയരത്തിനുള്ളിൽ 3.5 സെ.മീ നീളത്തിൽ തൊലി അൽപ്പം തടിയോടു കൂടി ചെത്തി നീക്കുക. ഒട്ടിക്കേണ്ട കൊമ്പ് വളച്ച് സ്റ്റോക്കിന്റെ ചുവട്ടിലേക്ക് അടുപ്പിക്കുക. സയണിന്റെ അഗ്ര ഭാഗത്തു നിന്നും 15 സെ.മീ ചുവട്ടിലായി സ്റ്റോക്കിൽ നിർമ്മിച്ചതു പോലെയുള്ള മുറിവുണ്ടാക്കുക. രണ്ട് മുറിപ്പാടുകളും ചേർത്തു വച്ച് ചാക്കു നൂൽ ഉപയോഗിച്ച് വരിഞ്ഞ് മുറുക്കി കെട്ടുക.മെഴുകു തുണി ഉപയോഗിച്ച് ഒട്ടു ഭാഗം നന്നായി പൊതിയുക.ഒട്ടിച്ച ചെടികൾ ദിവസവും നന്നായി നനയ്ക്കണം.ഒരു മാസം കഴിയുമ്പോൾ കെട്ടിനു മുകളിലായി സ്റ്റോക്ക് അൽപ്പം മുറിക്കുക.ഒരു മാസം കൂടി കഴിഞ്ഞ് ഈ ഭാഗം പൂർണ്ണമായി മുറിച്ചു മാറ്റുക, കെട്ടിന് താഴെ സയണിന്റെ ഭാഗവും ഇപു പോലെ ഘട്ടം ഘട്ടമായി മുറിച്ചു മാറ്റുക.മാവ്,സപ്പോട്ട,പേര എന്നിവയിൽ ഗ്രാഫ്റ്റംഗ് വ്യാപകമായി ഉപയോഗിച്ചു വരുന്നു.

൧. അടുപ്പിച്ചൊട്ടിക്കൽ(അപ്രോച്ച് ഗ്രാഫ്റ്റിംഗ്)




൨. വശം ചേർത്തൊട്ടിക്കൽ(സൈഡ് ഗ്രാഫ്റ്റിംഗ്)





൩. വിപ്പ് ആൻഡ് ടങ് ഗ്രാഫ്റ്റിംഗ്

൪. സപ്ളൈസ് ഗ്രാഫ്റ്റിംഗ്(വിപ്പ് ഗ്രാഫ്റ്റിംഗ്)

൫. സാഡിൽ ഗ്രാഫ്റ്റിംഗ്

൬. വെഡ്ജ് ഗ്രാഫ്റ്റിംഗ്

൭. ക്ലെഫ്റ്റ് ഗ്രാഫ്റ്റിംഗ്

നഴ്സറി മാനേജ്മെന്റും പൂന്തോട്ട നിർമ്മാണവും -ഡോ.ഡി.വിൽസൺ, കേരള ഭാഷാ ഇൻസ്റ്റിറ്റ്യൂട്ട്



</doc>
<doc id="152641" url="https://ml.wikipedia.org/wiki?curid=152641" title="അനന്യാസ്">
അനന്യാസ്

ബൈബിളിൽ പലയിടങ്ങളിലും പരാമർശിക്കപ്പെടുന്ന വ്യക്തിനാമമാണ് അനന്യാസ് (Ananias). 'യഹോവ കൃപാലുവാകുന്നു' എന്നർത്ഥമുള്ള ഹനനിയ എന്ന എബ്രായ പദത്തിന്റെ ഗ്രീക്ക് രൂപമാണ് അനന്യാസ് (Ἁνανίας). ഈ പേരിലുള്ള വ്യക്തികളെക്കുറിച്ച് പഴയ നിയമത്തിലും പുതിയ നിയമത്തിലും പരാമർശങ്ങളുണ്ട്. 
പഴയനിയമത്തിൽ അനന്യാസ് (നെഹമ്യാവ് 3:23) എന്ന പേരും എബ്രായ മൂലരൂപമായ ഹനനിയ (1 ദിനവൃത്താന്തം 25:4, യെരമ്യാവ് 28:4, ദാനിയേൽ 1:6) എന്ന പേരുമുള്ള വ്യക്തികളെപ്പറ്റി പരാമർശിച്ച് കാണുന്നു.

പുതിയനിയമത്തിലെ ആദ്യത്തെ പരാമർശം ആദ്യകാല ക്രൈസ്തവ സമൂഹത്തിന്റെ അംഗമാണ്. അന്ന് ഓരോ അംഗത്തിന്റെയും സ്വത്ത് പൊതുമുതലായി കരുതിയിരുന്നു. അനന്യാസ് സ്വന്തം നിലം വിറ്റുകിട്ടിയ പണം മുഴുവനും മുറപ്രകാരം വിശുദ്ധ പത്രോസിനെ ഏല്പിച്ചില്ല. പത്രോസിന്റെ മുമ്പിൽവച്ച് ഈ കള്ളം വെളിപ്പെടുകയും അനന്യാസ് തത്ക്ഷണം മൃതിയടയുകയും ചെയ്തു. സത്യം മറയ്ക്കാൻ ശ്രമിച്ചപ്പോൾ അയാളുടെ ഭാര്യ സഫീറയും മരിച്ചു. (അപ്പോ. പ്ര. 5. 1-10)

ഡമാസ്കസിൽ വെച്ചുണ്ടായ ആത്മീയാനുഭവത്തെ തുടർന്ന് അന്ധനായി തീർന്ന ശൌലിന് കാഴ്ച നല്കുവാൻ യേശുക്രിസ്തുവിനാൽ നിയുക്തനായ ആളിന്റെ പേരും അനന്യാസ് എന്നാണ്. ഈ അനന്യാസ് യേശുവിന്റെ അനുയായി ആയിരുന്നു (അപ്പോ. പ്ര: 9.10).

നെദിബയസിന്റെ മകനും സന്നദ്രിംസംഘത്തിന്റെ അധ്യക്ഷനും മഹാപുരോഹിതനുമായ ഒരു അനന്യാസും ഉണ്ട്. ഇദ്ദേഹത്തിന്റെ മുമ്പിലാണ് പൗലൊസ് അപ്പോസ്തലനെ ജറുസലേമിൽ വെച്ച് വിസ്തരിച്ചത് (അപ്പോ. പ്ര. 23:1-5). ബന്ധിതനായ പൗലോസിനെ റോമൻ സൈനികമേധാവികൾ കൈസര്യയിലേക്ക് മാറ്റിയപ്പോൾ അദ്ദേഹത്തിനെതിരായ കുറ്റം ദേശാധിപതിയായിരുന്ന ഫെലിക്സിനെ ബോധിപ്പിക്കുവാനായി ഈ മഹാപുരോഹിതൻ കൈസര്യയിൽ നേരിട്ടെത്തുന്നുമുണ്ട് (അപ്പോ. പ്ര. 23:1-5).

ധനമോഹിയും റോമൻ പക്ഷപാതിയുമായിരുന്ന ഇദ്ദേഹം എ.ഡി. 66-ൽ "എരിവുകാർ" അഥവാ സെലോത്തുകൾ (Zealot) എന്നറിയപ്പെട്ടിരുന്ന യഹൂദാ തീവ്രവാദ വിഭാഗക്കാരാൽ വധിക്കപ്പെട്ടു.


</doc>
<doc id="152642" url="https://ml.wikipedia.org/wiki?curid=152642" title="അനപ്ലാസിയ">
അനപ്ലാസിയ

ശരീരത്തിലെ കോശങ്ങൾ സാധാരണ തോതിൽനിന്നും വ്യത്യസ്തമായ വിധത്തിൽ വളരുന്ന ഒരു സ്ഥിതിവിശേഷത്തെ അനപ്ലാസിയ എന്നു പറയുന്നു. സാധാരണയായി മിക്കവാറും പ്രായപൂർത്തി തികഞ്ഞ കോശങ്ങളേ ശരീരത്തിലുണ്ടായിരിക്കുകയുള്ളു. അനപ്ലാസിയയ്ക്ക് വിധേയമായ കോശങ്ങൾ സാധാരണ കോശങ്ങളെ അപേക്ഷിച്ച് പെട്ടെന്നു പെരുകിക്കൊണ്ടിരിക്കും. കോശങ്ങൾക്ക് പ്രായക്കുറവുള്ളതായും കാണാം. കോശകേന്ദ്രം (nucleus) ഏകദേശം കോശത്തോളംതന്നെ വലിപ്പമുള്ളതും നല്ല നിറപ്പകിട്ടുള്ളതും വശങ്ങൾ ചുക്കിച്ചുളിഞ്ഞതും ആണെന്ന് സൂക്ഷ്മദർശിനിയിലൂടെ പരിശോധിച്ചാൽ കാണാൻ കഴിയും.



</doc>
<doc id="152647" url="https://ml.wikipedia.org/wiki?curid=152647" title="ഉപചയം">
ഉപചയം

ജീവികളുടെ ശരീരത്തിൽ നടക്കുന്ന ഉദ്ഗ്രഥനാത്മകമായ രാസപ്രക്രിയകൾക്കുള്ള സാമാന്യമായ പേരാണ് ഉപചയം. ശരീരത്തിനകത്തു സംഭവിക്കുന്ന രാസപ്രക്രിയകൾ ഉദ്ഗ്രഥനാത്മകമെന്നും (synthetic) അപഗ്രഥനാത്മകമെന്നും (analytic) രണ്ടു വിധത്തിലാണ്. ആദ്യത്തേതിന് അനബോളിസം അഥവാ ഉപചയം എന്നും രണ്ടാമത്തേതിന് കാറ്റബോളിസം അഥവാ അപചയം എന്നും രണ്ടിനുംകൂടി മെറ്റബോളിസം അഥവാ ഉപാപചയം എന്നും പറയുന്നു.

ദീപനവിധേയമായ ആഹാരം ചെറിയ തന്മാത്രകളുടെ രൂപത്തിൽ കുടലിന്റെ ഭിത്തികളിലൂടെ ആദ്യം അവശോഷണം (absorption) ചെയ്യപ്പെടുന്നു. അനന്തരം ആ ചെറിയ തന്മാത്രകളിൽനിന്നാരംഭിച്ചു വലിയതും സങ്കീർണങ്ങളുമായ തന്മാത്രകൾ ഉദ്ഗ്രഥനം വഴി ശരീരത്തിന്റെ ആവശ്യത്തിനായി നിർമ്മിക്കപ്പെടുന്നു. ഈ പ്രക്രിയയ്ക്കാണ് ഉപചയം എന്ന സംജ്ഞ നല്കപ്പെട്ടിട്ടുള്ളത്. ശരീരത്തിനകത്തു സംഭരിക്കുവാനുള്ള ഗ്ലൈക്കോജൻ (മൃഗങ്ങളിൽ ഗ്ലൈക്കോജൻ, സസ്യങ്ങളിൽ സ്റ്റാർച്ച്) മുതലായ വസ്തുക്കളും ഹോർമോണുകൾ, എൻസൈമുകൾ, ടിഷ്യൂകൾ മുതലായവയും ഉപചയത്തിന്റെ ഫലമായി ഉണ്ടാകുന്നവയാണ്. ഈ ഉപചയപ്രക്രിയകൾ യഥാവിധി നടക്കുന്നതിനു ധാരാളം ഊർജം ലഭ്യമാകേണ്ടതുണ്ട്. രണ്ടാമതു സൂചിപ്പിച്ച അപഗ്രഥനാത്മകപ്രക്രിയകളിൽ നിന്നു അതു ലഭിക്കുന്നു.



</doc>
<doc id="152648" url="https://ml.wikipedia.org/wiki?curid=152648" title="വി.പി. അഹ്മദ്കുട്ടി">
വി.പി. അഹ്മദ്കുട്ടി

അമേരിക്കയിലെ അറിയപ്പെട്ട ഇസ്ലാമിക പണ്ഡിതനാണു ശൈഖ് വി.പി. അഹ്മദ്കുട്ടി (ഇംഗ്ലീഷ്: Shaikh Ahmad Kutty).1946ൽ മലപ്പുറം ജില്ലയിലെ എടയൂരിൽ ജനനം. ഇസ്ലാമിക ഗവേഷകൻ, പ്രഭാഷകൻ, രചയിതാവ് എന്നീ നിലകളിലും ശ്രദ്ധേയൻ. ഇസ്ലാമിക വിദ്യാഭ്യാസ-സാസംകാരിക മേഖലകളിൽ നേതൃപരമായ പങ്കു വഹിക്കുന്നു. ഇസ്ലാമിക ഫൗണ്ടേഷൻ, ടൊറണ്ടോ ഡയറക്ടർ, ഇസ്ലാമിക് ഇൻസ്റ്റിട്ട്യൂട്ട് ഓഫ് ടൊറണ്ടോ ചാൻസ്ലർ, ടൊറണ്ടോ ഇസ്ലാമിക് ഫൗണ്ടേഷൻ മസ്ജിദ് ഇമാം.1970 ൽ വിദ്യാർഥിയായി കാനഡയിലെത്തുകയും പിന്നീട് കാനഡയിലെ പൗരത്വം സ്വീകരിക്കുകയും ചെയ്തു.ഇംഗ്ലീഷ്, ഫ്രഞ്ച്, അറബി, ഉറുദു, മലയാളം ഭാഷകളിൽ അവഗാഹമുണ്ട്. സഊദി അറേബ്യ, യു.എ.ഇ, ഈജിപ്ത്. കുവൈത്ത്, ഇംഗ്ലണ്ട്, സൗത്ത് അമേരിക്ക, യു.എസ്.എ എന്നീ രാജ്യങ്ങൾ സന്ദർശിച്ചിട്ടുണ്ട്.

സ്വദേശത്തെ പ്രാഥമിക വിദ്യാഭ്യസത്തിന് ശേഷം ശാന്തപുരം ഇസ്ലാമിയ കോളേജിൽ പഠിച്ചു (ഇപ്പോൾ അൽ ജാമിയ അൽ ഇസ്ലാമിയ, ശാന്തപുരം). 1966 ൽ എഫ്.ഡി, ബി.എ.എസ്.സി കോഴ്സുകൾ പാസ്സായ ശേഷം അല്പകാലം പ്രബോധനം വാരികയിൽ ജോലി ചെയ്തു.1968 ൽ മദീനാ യൂണിവേഴ്സിറ്റിയിൽ ഉപരിപഠനത്തിന് ചേർന്നു. 1972 ൽ അവിടെ നിന്നും ബിരുദം നേടി. 1973 ൽ ടൊറണ്ടോ യൂണിവേഴ്സിറ്റിയിൽ നിന്ന് എം.എ ബിരുദം നേടി. 1975 മുതൽ 1981 വരെ മാക്ഗിൽ യൂണിവേഴ്സിറ്റിൽ പി.എച്ച്.ഡി വിദ്യാർഥിയായിരുന്നു.

1973 മുതൽ വടക്കേ അമേരിക്കയിലെ കാനഡയാണ് പ്രവർത്തനരംഗം. ഇസ്ലാമിനെ പരിചയപ്പെടുത്തുവാൻ വിവിധമാധ്യമങ്ങൾ പ്രയോജനപ്പെടുത്തുന്നു. ഇതിനായി സെമിനാറുകളും സിമ്പോസിയങ്ങളും കോൺഫറൻസുകളും സംഘടിപ്പിക്കുന്നു. ഇസ്ലാമിക ഹൊറൈസൻസ്, ദ മെസ്സേജ്, അൽ ബശീർ, വാഷിങ്ടൺ റിപ്പോറ്ട്ട് ഓൺ മിഡിൽഈസ്റ്റ് അഫേഴ്സ് തുടങ്ങിയ പത്രങ്ങളിൽ ലേഖനങ്ങളെഴുതുന്നു. കനേഡിയൻ ടി.വി, റേഡിയോ, പത്രങ്ങൾ, വെബ്സൈറ്റുകൾ എന്നിവയിലൂടെ അഭിമുഖങ്ങളും സൃഷ്ടികളും നൽകി വരുന്നു. ടൊറണ്ടോ ഇസ്ലാമിക സെൻറർ അസി.ഡയറക്ടർ(1973-1975), ഇസ്ലാമിക സെൻറർ ഡയറക്ടർ(1979-1981) ഇസ്ലാമിക ഫൗണ്ടേഷൻ ഡയറക്ടർ(1991മുതൽ). ദ ഇസ്ലാമിക് അസോസ്സിയേഷൻ ഓഫ് നോർത്ത് അമേരിക്ക, ഇൻറർ നാഷണൽ ഇൻസ്റ്റിട്ട്യൂട്ട് ഓഫ് ഇസ്ലാമിക് തോട്ട് എന്നീ ഇസ്ലാമിക സംഘടനകളുമായി സഹകരിച്ചു പ്രവർത്തിക്കുന്നു. 
ഇബ്നു തൈമിയ്യ തിയോളജി ഇൻ ദ ലൈറ്റ് ഓഫ് അൽ അഖീദ, അൽ വാസ്വിത്വിയ്യ( മാക്ഗിൽ യൂണിവേഴ്സിറ്റി-1978)ഇബ്നുൽ ഖൽദൂൻ ആറ്റിട്ട്യൂട് ടുവാർഡ്സ് സൂഫിസം ഇൻ ദ ലൈറ്റ് ഓഫ് സിഫാഉസ്സഇൽ(1976) ഇബ്നു തൈമിയ്യ ആൻറ് സൂഫിസം (1976) എന്നിവയാണ് പ്രധാന ഗവേഷണ പ്രബന്ധങ്ങൾ. റമദാൻ ബ്ലെസ്സിങ് ആൻറ് റൂൾസ് ഓഫ് ഫാസ്റ്റിങ്, ഇസ്ലാമിക് ഫ്യൂണറൽ റൈറ്റ്സ് അൻറ് പ്രാക്ടീസസ്, ദ മീഡിയ അവർ റെസ്പോൺസിബിലിറ്റി, ദ ഫോർ ഇമാംസ് ആൻറ് ദ സ്കൂൾസ് ഓഫ് ജൂറിസ്പ്രുഡൻസ്, ദ പവർ ഓഫ് പ്രെയർ, ഫിഖ്ഹ് ഇഷ്യൂസ്, ഹ്യൂമൻ റൈറ്റ്സ് ആൻറ് ദ ഇസ്ലാമിക ശരീഅ, ശാഹ് വലിയുല്ലാഹ് ആൻറ് ശരീഅ എന്നീ കൃതികളുടെയും കർത്താവാണ്. സയ്യിദ് ഖുതുബിന്റെ അൽ അദാലതു ഫിൽ ഇസ്ലാം എന്ന പുസ്തകം ഇസ്ലാമിന്റെ സാമൂഹ്യ നീതി എന്നപേരിൽ മലയാളത്തിലേക്ക് വിവർത്തനം ചെയ്തിട്ടുണ്ട്.
ആധുനിക പ്രശ്നങ്ങളുമായി ബന്ധപ്പെട്ട ഇസ്ലാമിക നിവാരണമാണ് ഫത്‌വ. പ്രാമാണികബദ്ധമായി വിഷയങ്ങളെ സമീപിക്കയും യുക്തിപരവും പ്രായോഗികവുമായ പരിഹാരങ്ങൾ നിർദ്ദേശിക്കയും ചെയ്യുന്ന പണ്ഡിതരെയാണ് മുഫ്തി എന്നാണറിയപ്പെടുന്നത്. ഇപ്രകാരം askthescholar.com എന്ന സ്വന്തം വെബ്സൈറ്റ് മുഖേനയും പൊതു ഇസ്ലാമിക സൈറ്റുകൾ(ഉദാ-onislam.net) വഴിയും ആഗോളതലത്തിൽ ഇസ്ലാമിക വിഷയങ്ങളുടെ പരിഹാരം നൽകുന്ന വ്യക്തി കൂടിയാണ് ഇദ്ദേഹം.



</doc>
<doc id="152660" url="https://ml.wikipedia.org/wiki?curid=152660" title="അനമ്നിയോട്ട">
അനമ്നിയോട്ട

വളർന്നുവരുന്ന ഭ്രൂണത്തിന്റെ സംരക്ഷണ ചർമമായ ആമ്നിയൺ ഇല്ലാത്ത കശേരുകികളെയാണ് (vertebrates) അനമ്നിയോട്ട എന്നു പറയുന്നത്. സൈക്ളോസ്റ്റോമുകൾ, മത്സ്യങ്ങൾ, ഉഭയജീവികൾ എന്നിവ ഇതിലുൾപ്പെടുന്നു. ഭ്രൂണത്തെ, അതു കിടക്കുന്ന ജരായുദ്രവ(amniotic fluid)ത്തോടൊപ്പം ആമ്നിയൺ പൊതിഞ്ഞു സൂക്ഷിക്കുന്നു. ഗർഭാശയത്തിൽനിന്നു പുറത്തുവരുന്നതുവരെ ഭ്രൂണത്തെ ചുറ്റി ഈ ഭ്രൂണചർമമുണ്ടായിരിക്കും. ഇഴജന്തുക്കൾ (reptiles), പക്ഷികൾ (birds), സസ്തനികൾ (mammals) എന്നിവയിൽ മാത്രമേ ആമ്നിയൺ കാണപ്പെടുന്നുള്ളു. ആമ്നിയണിന്റെ സാന്നിധ്യത്തെ ആസ്പദമാക്കിയായിരുന്നു ആദ്യകാലങ്ങളിൽ ജന്തുവർഗീകരണം നടത്തിയിരുന്നത്. ഇപ്പോഴും വികസിതവും അവികസിതവുമായ കശേരുകികൾക്ക് (higher and lower vertebrates) യഥാക്രമം അമ്നിയോട്ട, അനാമ്നിയോട്ട എന്നീ പേരുകളുണ്ട്. എന്നാൽ പരിണാമവികാസക്രമം മാത്രമേ ഈ പേരുകൾകൊണ്ട് ഉദ്ദേശിക്കപ്പെടുന്നുള്ളു.



</doc>
<doc id="152663" url="https://ml.wikipedia.org/wiki?curid=152663" title="മാത്യു കദളിക്കാട്ടിൽ">
മാത്യു കദളിക്കാട്ടിൽ

സിറോ മലബാർ സഭയിലെ ഒരു ധന്യനാണ് കദളിക്കാട്ടിൽ മത്തായി. സേക്രഡ് ഹാർട്ട് സന്യാസിസമൂഹം ഇദ്ദേഹമാണ് സ്ഥാപിച്ചത്. 

കോട്ടയം ജില്ലയിലെ പാലായ്ക്കും ഭരണങ്ങാനത്തിനും മദ്ധ്യത്തിലായി സ്ഥിതി ചെയ്യുന്ന ഇടപ്പാടി ഗ്രാമത്തിലുള്ള കദളിക്കാട്ടിൽ സക്കറിയായുടെയും പൈകട റോസായുടെയും നാലു മക്കളിൽ രണ്ടാമനായി 1872 ഏപ്രിൽ 25 - ന് ജനിച്ചു. താണോലി പള്ളി വകയായി നടത്തിവന്ന സ്കൂളിൽ നിന്നും പ്രാഥമിക വിദ്യാഭ്യാസം നടത്തി. കോട്ടയത്ത് മാന്നാനം ആശ്രമത്തോടു ചേർന്നുള്ള സെമിനാരിയിൽ ബിഷപ്പ് കാർലോസ് ലവീഞ്ഞിന്റെ നിർദ്ദേശപ്രകാരം വൈദികപഠനം പൂർത്തിയാക്കിയ ശേഷം 1901 - ൽ വൈദികപട്ടം സ്വീകരിച്ചു. പാലാ വലിയ പള്ളി, കരൂർ, ളാലം പഴയ പള്ളി, കണ്ണാടിയുറുമ്പ് എന്നീ ഇടവകകളിൽ സേവനമനുഷ്ഠിച്ചു. തുടർന്നാണ് 1911-ൽ സേക്രഡ് ഹാർട്ട് സന്യാസിസമൂഹത്തിന് രൂപം നൽകിയത്. 1914 ഏപ്രിലിൽ ഇദ്ദേഹത്തിന്റെ ശ്രമഫലമായി അഗതി മന്ദിരം സ്ഥാപിച്ചു. 1922 മുതൽ 1925 വരെയുള്ള കാലയളവിൽ ളാലം സെന്റ് മേരീസ് സ്കൂൾ, 1929 - ൽ രാമപുരം സേക്രഡ് ഹാർട്ടിന്റെ രണ്ടാമത്തെ കോൺവെന്റ് എന്നിവ സ്ഥാപിച്ചു. 
1935 മേയ് 23 - ന് അന്തരിച്ചു. പാലാ പള്ളി സെമിത്തേരിയിൽ നിന്നും ഭൗതികാവശിഷ്ടങ്ങൾ 1937 - ൽ കണ്ണാടിയുറുമ്പിലെ മഠം കപ്പേളയിൽ വീണ്ടും അടക്കം ചെയ്തു. 

1989 - ൽ വിശുദ്ധനായി പ്രഖ്യാപിക്കുവാനുള്ള നടപടികൾ ആരംഭിച്ചു. ബെനെഡിക്ട് പതിനാറാമൻ മാർപ്പാപ്പ വിശുദ്ധപ്രഖ്യാപനത്തിന്റെ ആദ്യപടിയായി 2011-ൽ ധന്യനായി പ്രഖ്യാപിച്ചു.



</doc>
<doc id="152669" url="https://ml.wikipedia.org/wiki?curid=152669" title="മുതലാളിത്തം">
മുതലാളിത്തം

ഉത്പാദനോപാധികളുടെ സ്വകാര്യഉടമസ്ഥത നിലനിൽക്കുന്നതും അവ ലാഭാധിഷ്ഠിതമായി ഉപയോഗിക്കുന്നതുമായ സമ്പദ്‌വ്യവസ്ഥയെ ആണ് മുതലാളിത്തം എന്ന് വിളിക്കുന്നത്. ഒരു മുതലാളിത്ത സമ്പദ്‌വ്യവസ്ഥയിലെ വരുമാനം രണ്ട് രീതിയിൽ - "ലാഭം" ആയും" കൂലി" ആയും ആണ് രൂപപ്പെടുന്നതെന്ന് സാമാന്യമായി പറയാം. ഇവരണ്ടിനുമൊപ്പം, പ്രകൃതിവിഭവങ്ങളുടെ നിയന്ത്രണാവകാശത്തിൽ നിന്നും ഉരുത്തിരിയുന്ന "പാട്ടം" എന്ന പ്രതിഭാസവും ഈ സമ്പദ്‌‌വ്യവസ്ഥയിൽ കാണാം. എന്തുതന്നെയായാലും, മൂലധനം പ്രദാനം ചെയ്യുന്നവൻ അഥവാ ഉത്പാദനോപാധികളുടെ ഉടമസ്ഥത കൈകാര്യം ചെയ്യുന്നവൻ ആരാണോ അവനാണ് ഈ സമ്പദ്‌വ്യവസ്ഥയിൽ ലാഭം കരസ്ഥമാക്കുന്നതെന്ന് കാണാം. പലപ്പോഴും ഈ ലാഭം സംരംഭത്തിന്റെ കൂടുതൽ വികാസത്തിന് നിക്ഷേപിക്കപ്പെടുകയും അത് കൂടുതൽ തൊഴിലവസരങ്ങളുടെ സൃഷ്ടിക്ക് കാരണമാകുകയും ചെയ്യാറുണ്ട്. സംരംഭത്തിന് തന്റെ സേവനം അഥവാ അദ്ധ്വാനം പ്രദാനം ചെയ്യുന്ന തൊഴിലാളികൾ എന്നറിയപ്പെടുന്ന വിഭാഗത്തിന് ലഭിക്കുന്ന പ്രതിഫലമാണ് കൂലി. എന്നാൽ ഇവർക്ക് സംരംഭത്തിലോ, ഉത്പാദനോപാധികളിലോ ഉടമസ്ഥാവകാശമുണ്ടാകില്ല. അതിനാൽ തന്നെ, സംരംഭം ലാഭത്തിലായാലും നഷ്ടത്തിലായാലും ഇവർക്ക് കൂലി ലഭിക്കുന്നതിന് അവകാശമുണ്ടായിരിക്കും.
മുതലാളിത്തത്തിൽ മറ്റെന്തിനേയും പോലെ അദ്ധ്വനവും ഒരു ചരക്ക് ആയിരിക്കും എന്ന് മാർക്സ് നിരീക്ഷിക്കുന്നുണ്ട്. തൊഴിലാളിയെക്കൊണ്ട് കുറഞ്ഞകൂലിയ്ക്ക് ജോലിചെയ്യിക്കണമെന്നു മുതലാളിയും മുതലാളിയിൽ നിന്നു കൂടുതൽ കൂലി വാങ്ങിച്ചെടുക്കണമെന്നു തൊഴിലാളിയും താത്പര്യപ്പെടും.ഇത് പലപ്പോഴും സംഘർഷത്തിലേക്ക് എത്തിച്ചേരും ഗോത്ര വർഗ്ഗം,അടിമ ഉടമ സബ്രദായം,ജന്മി കുടിയാൻസംവിധാനം, മുതലാളിത്തം,എന്നീക്രമങ്ങളിലൂടെ യാണ് മിക്കവാറും ജനസമൂഹങ്ങളുടെ സഞ്ചാരം.പലസമൂഹങ്ങളിലും ഈ വ്യവസ്ഥിതികൾ വ്യവച്ഛേദിച്ച് അറിയാൻ കഴിയാത്തവണ്ണം കൂടിക്കുഴഞ്ഞു കിടക്കുകയായിരിക്കും. യൂറോപ്പിലെ വ്യവസായ വിപ്ലവം വലിയ തൊഴിൽ ശാലകളുടെ ഉൽഭവത്തിനു വഴിയൊരുക്കി. ഇത്തരം വ്യവസായങ്ങൾ വലിയ മുതൽ മുടക്ക്,ദീർഘവീക്ഷണത്തോടുകൂടിയുള്ള മാനേജ്മെൻറ് ,പ്ലാനിഗ് എന്നിവ അത്യാവശ്യമാക്കി ഈ വ്യവസായങ്ങളുടെ ഉടമകൾക്ക് വലിയ ലാഭം കിട്ടുകയും അവർവീണ്ടും പുതിയവ സ്ഥാപിക്കുകയും ചെയ്തു. അതോടെ നിരവധി തൊഴിൽ അവസരങ്ങൾ ഉണ്ടായി. അങ്ങനെ ഉദ്പ്പാദന ഉപാധികളുടെ ഉടമസ്ഥന്മാരായ മുതലാളിമാർ എന്നൊരു സമൂഹവും അധ്വാന ശേഷി വിൽക്കുന്നവരായ തൊഴിലാളികൾ എന്ന വിഭാഗവും ഉദയും ചെയ്തു. പണത്തിന്റെ കുത്തൊഴുക്ക് സമൂഹത്തിലേയ്ക്ക് ഉണ്ടായി. പഴയ ജന്മി കുടിയാൻ സംവിധാനത്തിൽ കാർഷിക വിളകളെ മാത്രം ആശ്രയിച്ചിരുന്ന സമൂഹത്തിൽ വ്യവസായ ഉല്പ്പന്നങ്ങളുടെ വിൽപ്പനയിലൂടെ വൻതോതിൽ പണം ലഭിച്ചു. 


</doc>
<doc id="152676" url="https://ml.wikipedia.org/wiki?curid=152676" title="അനർഘരാഘവം">
അനർഘരാഘവം

എ.ഡി. 9-ആം നൂറ്റാണ്ടിനറ്റിത്ത് ജീവിച്ചിരുന്നതായി കരുതുന്ന മുരാരി എന്ന കവി രചിച്ച ഏഴങ്കങ്ങളുള്ള സംസ്കൃത നാടകത്തിന്റെ പേരാണ് അനർഘരാഘവം. ഇദ്ദേഹത്തിന്റേതായി ഈ ഒരു നാടകകൃതി മാത്രമേ കണ്ടുകിട്ടിയിട്ടുള്ളു. സംസ്കൃതനാടകശാസ്ത്രഗ്രന്ഥമായ ദശരൂപക (10-ആം നൂറ്റാണ്ടിൽ) അനർഘരാഘവത്തെക്കുറിച്ച് പരാമർശമുണ്ട്. മുരാരിയെക്കുറിച്ച് മറ്റ് ജീവചരിത്രവസ്തുതകളൊന്നും ലഭ്യമല്ലെങ്കിലും ഇതിൽ ഉജ്ജയിനി, വാരാണസി, കൈലാസം, പ്രയാഗ, സമുദ്രതീരത്തുള്ള താമ്രപർണി, ഗൌഡദേശത്തെ ചംപാനദി, പഞ്ചവടി, കുണ്ഡിനം, കാഞ്ചി, മാഹിഷ്മതി തുടങ്ങിയ സ്ഥലങ്ങളെക്കുറിച്ച് പരാമർശിക്കുന്നതിനാലും, താൻ മധ്യദേശീയനാണെന്ന് നാടകത്തിലെ സൂത്രധാരൻ സ്വയം പരിചയപ്പെടുത്തുന്നതിനാലും, മറ്റുചില ഗവേഷണങ്ങളുടെ തെളിവിലും ഇദ്ദേഹം ചേദിമണ്ഡലത്തിലെ കല്ചൂരി രാജവംശത്തിന്റെ പ്രോത്സാഹനത്തിനു പാത്രീഭൂതനായിരുന്നുവെന്നു ചില സംസ്കൃത ചരിത്രകാരൻമാർ ഊഹിക്കുന്നു.

ഏഴങ്കങ്ങളിൽ രാമായണേതിവൃത്തത്തെ കുറച്ചൊക്കെ ഭേദഗതിചെയ്ത് സംവിധാനം ചെയ്തിരിക്കുന്ന ഈ നാടകം ഭവഭൂതിയുടെ മഹാവീരചരിതത്തെയും ഉത്തരരാമചരിതത്തെയും ചിലേടത്തൊക്കെ ഉപജീവിക്കുന്നതായി കാണാം. ഉത്തരരാമചരിതത്തിൽ ആറാമങ്കത്തിലെ 31-ഉം 32-ഉം ശ്ലോകങ്ങൾ അതേപടി അനർഘരാഘവത്തിലെ ഒന്നാമങ്കത്തിൽ ആറും ഏഴും ശ്ലോകങ്ങളായി പകർത്തിയിരിക്കുന്നു. സാധാരണ സംസ്കൃത നാടകാരംഭങ്ങളിൽ കാണുന്നതുപോലെ ഗ്രന്ഥകാരൻ നടത്തുന്ന ആത്മപ്രശസ്തിപരമായ ദീർഘ പ്രസ്താവനക്കുശേഷം, വിശ്വാമിത്രൻ ദശരഥരാജധാനിയിൽ വന്ന് രാമലക്ഷ്മണൻമാരെ യാഗരക്ഷയ്ക്കുവേണ്ടി ആശ്രമത്തിലേക്കു കൊണ്ടുപോകുകയും അതോർത്ത് ദശരഥൻ വിലപിക്കുകയും ചെയ്യുന്നതോടെ ഒന്നാമങ്കത്തിന്റെ തിരശ്ശീല വീഴുന്നു. രണ്ടാമങ്കത്തിലെ വിഷ്കംഭത്തിൽ രണ്ട് വിശ്വാമിത്രശിഷ്യൻമാർ ബാലി, ഹനുമാൻ, രാവണൻ, താടക മുതലായവരുടെ പൂർവകഥകൾ അനാവരണം ചെയ്യുന്നു. അതിനുശേഷം രാമലക്ഷ്മണൻമാർ രംഗത്തുവന്ന് സംഭാഷണത്തിലൂടെ ആശ്രമത്തേയും പരിസരങ്ങളേയും വർണിക്കുകയാണ്. മധ്യാഹ്ന താപത്തിന്റെ വർണനയോടുകൂടി തുടങ്ങുന്ന ഈ രംഗം സന്ധ്യാസമയത്താണ് അവസാനിക്കുന്നത്. അപ്പോഴേക്കും അണിയറയിൽനിന്നും താടകയുടെ വരവിനെക്കുറിച്ചുള്ള പ്രഖ്യാപനം ഉണ്ടാകുന്നു. ഒരു സ്ത്രീയെ വധിക്കുന്നതിൽ വിമനസാണെങ്കിലും രാമൻ അതിനുവേണ്ടി രംഗത്തുനിന്ന് മറയുന്നു. അവിടെ നിൽക്കുന്ന ലക്ഷ്മണനാണ് താടകാവധത്തിന്റെ ഒരു ദൃക്സാക്ഷിവിവരണം തരുന്നത്. ലക്ഷ്യം സാധിച്ചുകഴിഞ്ഞ് തിരിച്ചെത്തിയ രാമൻ ചന്ദ്രോദയം വർണിച്ചുകൊണ്ടിരിക്കവേ വിശ്വാമിത്രൻ പ്രവേശിച്ച് മിഥിലാനഗരത്തെ വർണിക്കുകയും രാമലക്ഷ്മണൻമാരെ അവിടേക്കു കൂട്ടിക്കൊണ്ടുപോവുകയും ചെയ്യുന്നു.

മൂന്നും നാലും അങ്കങ്ങളിൽ മുരാരി വായനക്കാരെ ഇടയ്ക്ക് ലങ്കയിലേക്കു കൂട്ടിക്കൊണ്ടുപോകുന്നു. രാവണനും മാല്യവാനും തമ്മിലുള്ള ചില ആലോചനകളോടുകൂടിയാണ് ഈ കഥാഭാഗം ആരംഭിക്കുന്നത്. സീതാസ്വയംവരഘട്ടത്തിൽ രാവണദൂതന് നേരിട്ട അപമാനവും, ശൂർപ്പണഖയുടെ മന്ഥരാവേഷസ്വീകാരവും, രാമ പരശുരാമ സംഘട്ടനവും എല്ലാം ഇതിൽ അവതരിപ്പിച്ചിട്ടുണ്ട്. സീതാപഹരണവും രാമപരിദേവനങ്ങളുമാണ് അഞ്ചാമങ്കത്തിൽ. ബാലിവധവും സുഗ്രീവന്റെ കിരീടധാരണവും ആറാമങ്കത്തിൽ ഉൾപ്പെടുന്നു. സേതുബന്ധനം മുതൽ രാവണവധം വരെയുള്ള കഥാഭാഗം ദീർഘമായ ആറാമങ്കത്തിലെ വിഷയമാണ്. രാവണവധം രംഗത്തു നടക്കുന്നില്ല. രംഗസ്ഥിതരുടെ വിവരണത്തിൽകൂടിയും അണിയറയിൽ നിന്നുള്ള പ്രഖ്യാപനങ്ങളിലൂടെയുമാണ് ഈ ഭാഗങ്ങൾ അവതരിപ്പിക്കപ്പെടുന്നത്. രഘുവംശം 13-ആം സർഗത്തെ അനുസ്മരിപ്പിക്കുന്ന രീതിയിൽ നിബദ്ധമായ നീണ്ട ഏഴാമങ്കത്തിൽ രാമന്റെയും സംഘത്തിന്റെയും വിമാനമാർഗേണയുള്ള പ്രത്യാഗമനം വർണിച്ചിരിക്കുന്നു. സുരലോകവും കൈലാസവും ചന്ദ്രമണ്ഡലവും മഹാമേരുവും മറ്റും ഈ സഞ്ചാരപഥത്തിൽ ഉൾപ്പെടുത്തി കാളിദാസനെ കടത്തിവെട്ടാൻ മുരാരി ഒരു ശ്രമം നടത്തിയിരിക്കുന്നു.

ഇതിലെ ഇതിവൃത്തം ഇതിഹാസഗതം മാത്രമാണെന്നും അവതരണം അനുകരണാത്മകമാണെന്നും വർണന വൃഥാസ്ഥൂലമായിപ്പോയി എന്നും ചില സംസ്കൃത സാഹിത്യ മീമാംസകൻമാർ വിമർശിച്ചിട്ടുണ്ട്. പക്ഷേ, ഈ വിമർശനത്തെ അതിജീവിക്കുവാൻ പോരുന്ന സാഹിത്യസൌന്ദര്യവും കലാസൌഷ്ഠവവും അനർഘരാഘവത്തിനുണ്ടെന്ന് ഇന്നും നിലനിന്നുപോരുന്ന അതിന്റെ പ്രശസ്തി വ്യക്തമാക്കുന്നു. ശബ്ദാടോപനിപുണതയും വർണനാപ്രവണതയും തന്റെ കൊടിയടയാളങ്ങളാക്കിത്തീർത്തിരുന്ന മുരാരി, സംസ്കൃത നാടകരചനയിൽ പുതിയൊരു രചനാശൈലി വാർത്തെടുത്ത പ്രതിഭാശാലി എന്ന നിലയിൽ പ്രത്യേകം വ്യക്തിത്വം പുലർത്തിനിൽക്കുന്നു. 


</doc>
<doc id="152677" url="https://ml.wikipedia.org/wiki?curid=152677" title="മുഫ്തി">
മുഫ്തി

ഇസ്ലാമിക മാനദണ്ഡങ്ങളനുസരിച്ച് സമകാലികമായ പ്രശനങ്ങളിൽ പ്രാമാണബദ്ധമായി വിഷയങ്ങളെ സമീപിക്കയും യുക്തിപരവും പ്രായോഗികവുമായ പരിഹാരങ്ങൾ നിർദ്ദേശിക്കയും ചെയ്യുന്ന പണ്ഡിതരെയാണ് മുഫ്തി എന്നാണറിയപ്പെടുന്നത്.ഇസ്ലാമിലെ ഈ നിവാരണമാണ് ഫത്വ(Fatwa)അഥവാ വിധി എന്നു പറയുന്നത്.എന്നാൽ പല ഫത്വകളിലും ഇത്തരം മാനദണ്ഡങ്ങൾ കൃത്യമായി പാലിക്കപ്പെടാത്തതിനാൽ അബന്ധങ്ങൾ സംഭവിക്കാറുണ്ട്. അതുകൊണ്ട് തന്നെ ഇസ്ലാമിന്റെ അടിസ്ഥാന പ്രമാണങ്ങളായ ഖുർആൻ, സുന്നത്ത് എന്നിവയെകുറിച്ചുള്ള അവഗാഹവും സമകാലിക സാഹചര്യങ്ങളെ വിശകലനം ചെയ്യാനുള്ള കഴിവും ഒരു മുഫ്തിക്കുണ്ടാവേണ്ട അനിവാര്യ ഗുണങ്ങളാണ്. ഇത്തരം വിധികൾ പുറപ്പെടുവിക്കുന്ന വ്യക്തികളും കൗൺസിലുകളും ഉണ്ട്.


</doc>
<doc id="152687" url="https://ml.wikipedia.org/wiki?curid=152687" title="മാപ്പിള ഖലാസി">
മാപ്പിള ഖലാസി

കേരളത്തിൽ, കോഴിക്കോട് ജില്ലയിലെ ബേപ്പൂർ തുറമുഖം കേന്ദ്രീകരിച്ച് ജോലിചെയ്യുന്ന കപ്പൽ നിർമ്മാണ തൊഴിലാളികളാണ് മാപ്പിള ഖലാസികൾ. തുറമുഖങ്ങളിലും കപ്പൽ നിർമ്മാണശാലകളിലും ജോലിചെയ്യുന്ന തൊഴിലാളികൾക്ക് അറബിയിലുള്ള പദമാണ് ഖലാസി. മലബാറിലെ മുസ്ലിംകളാണ് ഈ തൊഴിലിൽ ഏർപ്പെട്ടിരിക്കുന്നവർ. അതുകൊണ്ടായിരിക്കണം മാപ്പിള ഖലാസി എന്ന് വിളിക്കപ്പെട്ടത്. കപ്പലിനേയും ഉരുവിനേയും അറ്റകുറ്റപണികൾക്കും നിർമ്മാണപ്രവർത്തനങ്ങൾക്കുമായി കരക്കടുപ്പിക്കുകയും പിന്നീട് പണിപൂർത്തിയാക്കി കരയിൽ നിന്ന് തിരികെ കടലിലേക്ക് തള്ളിനീക്കലുമാണ് പരമ്പരാഗതമായി മാപ്പിള ഖലാസികളുടെ തൊഴിൽ. പ്രത്യേകമായ ആധുനിക യന്ത്രങ്ങളൊന്നും മാപ്പിള ഖലാസികൾ തങ്ങളുടെ ജോലിക്കായി ഉപയോഗിക്കാറില്ല. കപ്പി,കയർ,ഡബ്ബർ തുടങ്ങിയ ഉപകരണങ്ങൾ മാത്രമാണിവർ ഉപയോഗിക്കുക. ഭാരിച്ചതും സങ്കീർണ്ണവുമായ ജോലികൾ കായിക ശക്തിയുടെയും, സംഘശക്തിയുടെയും, തൊഴിൽ നിപുണതയുടെയും മികവിൽ വിജയകരമായി ചെയ്തുതീർക്കുന്നു എന്നതാണ് മാപ്പിള ഖലാസികളുടെ പ്രത്യേകത. മികച്ച മുങ്ങൽ വൈദഗ്ദ്യമുള്ളവരാണ് മാപ്പിള ഖലാസികൾ.

കേരളത്തിലേതുൾപ്പടെ ഇന്ത്യയിലെ പല വൻകിട നിർമ്മാണ പദ്ധതികളിലും മാപ്പിള ഖലാസികളുടെ സേവനം തേടിയിട്ടുണ്ട്. ഇടുക്കി ഡാം, ഫറോക്കിലെ പാലങ്ങളായ വടക്കുമ്പാടം, കല്ലായി പാലം, ഒറീസ്സയിലെ മഹാനദി പാലം ,ഗോവയിലെ മാംഗനീസ് ഫാക്ടറി എന്നിവ ഇവയിൽ പെടുന്നു. . പെരുമൺ തീവണ്ടി ദുരന്തത്തിൽ അഷ്ടമുടിക്കായലിൽ നിന്ന് യാത്രികർ കുടുങ്ങിക്കിടന്ന ഐലന്റ് എക്സ്പ്രസ്സിന്റെ ബോഗികൾ പുറത്തെടുക്കുന്നതിനായി മാപ്പിള ഖലാസികളുടെ സേവനം ഉപയോഗപ്പെടുത്തുകയുണ്ടായി.. കോന്നിയിലെ ഐരവൺ തൂക്കുപാലത്തിന്റെ നിർമ്മാണ പ്രവർത്തികളും മാപ്പിള ഖലാസികളാണ് ഏറ്റെടുത്തിരിക്കുന്നത്. മക്കയിലെ മക്ക റോയൽ ക്ലോക്ക് ടവറിന്റെ നിർമ്മാണത്തിൽ കേരളത്തിൽ നിന്നുള്ള മാപ്പിള ഖലാസികൾ പങ്കാളികളായിട്ടുൻട്. ആധുനിക ഉപകരണങ്ങളും എഞ്ചിനിയറിംഗ് സാങ്കേതികതയും പരാജയപെട്ടിടത്ത് പരമ്പരാഗത സങ്കേതങ്ങളും രീതികളും ഉപയോഗപ്പെടുത്തികൊണ്ടാണ് മാപ്പിള ഖലാസികൾ ഇതു സാധിച്ചെടുത്തത്.യന്ത്രങ്ങൾക്ക് പോലും അപ്രാപ്യമായ സാഹസിക തുറമുഖ തൊഴിലുകൾ ചെയ്യുന്നവരാണ് ഇന്നത്തെ ഖലാസികൾ.

ചില വ്യവസായശാലകളിൽ ഖലാസി എന്ന തസ്തികയുണ്ട്. ഭാരം ഉയർത്തുന്ന ജോലികൾക്കാണ് ഇവരുടെ നിയമനം.

കറുപ്പും വെളുപ്പും കൂടിക്കലർന്നത് എന്ന അർഥമുള്ള ഖിലാസി(خلاسي)എന്ന അറബി പദത്തിൽ നിന്നാണ് ഈ പദത്തിന്റെ ഉത്ഭവം. അറബിനാടുകളുമായി പുരാതന കാലം മുതൽക്കേ കോഴിക്കോടിനുണ്ടായ വാണിജ്യ ബന്ധമാകാം ഇതിന് കാരണം. രണ്ട് വർണ്ണങ്ങളിൽ പെട്ട മാതാപിതാക്കൾക്ക് ജനിച്ചവർ എന്ന അർഥത്തിൽ അറബികൾക്ക് കേരളീയ വനിതകളിൽ പിറന്ന സന്തതികലെയാണ് അതു കൊണ്ട് ഉദ്ദ്യേശിച്ചിരുന്നത്. പിന്നീട് അവരുടെ തലമുറ ആ പേരിലറിയപ്പെട്ടു.


 

</doc>
<doc id="152695" url="https://ml.wikipedia.org/wiki?curid=152695" title="ജനു">
ജനു

കേരള ശാസ്ത്ര സാഹിത്യ പരിഷത്ത് പ്രസിദ്ധീകരണമായ യുറീക്ക എന്ന കുട്ടികളുടെ മാസികയുടെ പത്രാധിപർ. ജനു എന്ന തൂലികാ നാമത്തിൽ ബാലസാഹിത്യ രചനകൾ നടത്തുന്നു. പൂർണ്ണനാമം കെ.ബി. ജനാർദ്ദനൻ. കണ്ണൂർ ജില്ലയിലെ പേരാവൂരിനടുത്ത് 1959 സെപ്തംബർ 1 ന് ജനനം. കോഴിക്കോട് എംപ്ലോയീസ് പ്രോവിഡന്റ് ഫണ്ട് ഓഫീസിൽ ഉദ്യോഗസ്ഥൻ.


</doc>
<doc id="152709" url="https://ml.wikipedia.org/wiki?curid=152709" title="ടി.കെ. അബ്ദുല്ല">
ടി.കെ. അബ്ദുല്ല

കേരളത്തിലെ ഒരു ഇസ്‌ലാമിക പണ്ഡിതനും, ജമാഅത്തെ ഇസ്‌ലാമി നേതാവുമാണ് ടി.കെ. അബ്ദുല്ല. ഓൾ ഇന്ത്യാ മുസ്ലിം പേഴ്സണൽ ലോ ബോർഡിന്റെ സ്ഥാപകാംഗമായിരുന്നു അദ്ദേഹം. ഐ.പി.എച്ച് പ്രസിദ്ധീകരിച്ചു കൊണ്ടിരിക്കുന്ന ഇസ്‌ലാമിക വിജ്ഞാനകോശം ചീഫ് എഡിറ്ററാണ്. 1972-1979, 1982-1984 കാലയളവുകളിൽ ജമാഅത്തെ ഇസ്‌ലാമി കേരള ഘടകത്തിന്റെ സംസ്ഥാന അധ്യക്ഷൻ ആയിരുന്നു. ആദ്യകാലം മുതൽ തന്നെ ജമാഅത്തെ ഇസ്‌ലാമി സംസ്ഥാന കൂടിയാലോചന സമിതിയംഗവും 1972 മുതൽ കേന്ദ്ര കൂടിയാലോചനാ സമിതിയംഗവുമാണ്.

കോഴിക്കോട് ജില്ലയിലെ ആയഞ്ചേരിയിൽ പ്രശസ്ത മതപണ്ഡിതനായിരുന്ന തറക്കണ്ടി അബ്ദുർറഹ്മാൻ മുസ്‌ലിയാരുടെയും ഫാത്വിമയുടെയും മകനായി 1929ൽ ജനിച്ചു. വാഴക്കാട് ദാറുൽ ഉലൂം, തിരൂരങ്ങാടി ജുമുഅഃ മസ്ജിദ്, പുളിക്കൽ മദീനതുൽ ഉലൂം, കാസർഗോഡ് ആലിയ അറബിക് കോളേജ് എന്നിവിടങ്ങളിൽ പഠിച്ചു. ഇവിടെ വിദ്യാർഥിയായിരിക്കെ പ്രബോധനം പ്രതിപക്ഷപത്രത്തിൽ ചേർന്നു. മൗലാനാ മൗദൂദിയുടെ തഫ്ഹീമുൽ ഖുർആൻ ഉറുദു പരിഭാഷയുടെ ആദ്യഭാഗം ടി. ഇസ്ഹാഖ് അലി മൗലവിയോടൊപ്പം വിവർത്തനം ചെയ്തു. 1959ൽ ജമാഅത്തെ ഇസ്ലാമിയിൽ അംഗമായി. അതേ വർഷം ഹാജി സാഹിബിന്റെ മരണത്തെ തുടർന്ന് ടി. മുഹമ്മദ് സാഹിബ് പത്രാധിപരും ടി.കെ അബ്ദുല്ലാ സഹപത്രാധിപരുമായി. 1964ൽ പ്രബോധനം വാരികയും മാസികയുമായി പുറത്തിറങ്ങിയപ്പോൾ പ്രബോധനം വാരികയുടെ പ്രഥമപത്രാധിപരായി ചുമതലയേറ്റു. 1992ൽ ബാബരിമസ്ജിദ് തകർക്കപ്പെട്ട സാഹചര്യത്തിൽ നിരോധിക്കപ്പെട്ട പ്രബോധനം 1994ൽ വീണ്ടും പ്രസിദ്ധീകരണം ആരംഭിച്ചപ്പോൾ ടി.കെ അബ്ദുല്ല ചീഫ് എഡിറ്ററായി. 1995 അവസാനത്തിൽ കെ.സി. അബ്ദുല്ല മൗലവിയുടെ നിര്യാണത്തെ തുടർന്ന് പ്രബോധനത്തിൽ നിന്ന് വിട്ട് ബോധനം ത്രൈമാസികയുടെ മുഖ്യപത്രാധിപസ്ഥാനം ഏറ്റെടുത്തു. അടിയന്തരാവസ്ഥയിൽ ജയിൽവാസമനുഭവിച്ചിട്ടുണ്ട്. കേരള മജ്‌ലിസുത്തഅ്‌ലീമിൽ ഇസ്‌ലാമിയുടെ സെക്രട്ടറിയായും സേവനമനുഷ്ഠിച്ചിട്ടുണ്ട്. കൂടാതെ ഐ. പി. ടി മെമ്പർ, അൽ മദീന ചാരിറ്റബിൾ ട്രസ്റ്റ് മെമ്പർ, ദൽഹി ദഅ്‌വ ട്രസ്റ്റ് മെമ്പർ, അലിഗഢ് ഇദാറെ തഹ്കീകാതെ ഇസ്ലാമി അംഗം, ഐ. എസ്. ടി. മെമ്പർ, ഐ. എം. ടി. മെമ്പർ, വിജ്ഞാന കോശം ചീഫ് എഡിറ്റർ, ബോധനം ത്രൈ മാസിക ചീഫ് മുൻ എഡിറ്റർ, ഐ. പി. എച്ച്. ഉപദേശക സമിതി അംഗം, കുറ്റിയാടി ഇസ്ലാമിയ കോളേജ് ട്രസ്റ്റ് ചെയർമാൻ എന്നീ ഉത്തരവാദിത്തങ്ങൾ വഹിക്കുന്നു.

ഭാര്യ: കുഞ്ഞാമിന. മക്കൾ: ടി. കെ. എം. ഇഖ്ബാൽ (പ്രബോധനം വാരികയുടെ മുൻ എഡിറ്റർ).ടി. കെ ഫാറൂഖ് (മാധ്യമം പബ്ലിഷർ, ജമാഅത്തെ ഇസ്ലാമി കേരള ശൂറാംഗം.) സാജിദ.


</doc>
<doc id="152712" url="https://ml.wikipedia.org/wiki?curid=152712" title="അൽ ജാമിഅ അൽ ഇസ്ലാമിയ, ശാന്തപുരം">
അൽ ജാമിഅ അൽ ഇസ്ലാമിയ, ശാന്തപുരം

കേരളത്തിലെ ഒരു ഇസ്ലാമിക വിദ്യാഭ്യാസ സ്ഥാപനമാണ്‌ അൽ ജാമിയ അൽ ഇസ്ലാമിയ, ശാന്തപുരം. മലപ്പുറം ജില്ലയിലെ പെരിന്തൽമണ്ണക്കടത്ത് സ്ഥിതിചെയ്യുന്നു. 1955 ൽ ശാന്തപുരം ഇസ്ലാമിയ്യ കോളേജായി പ്രവർത്തനമാരംഭിച്ചു. ലോക പ്രശസ്ത ഇസ്ലാമിക പണ്ഡിതൻ ഡോ. യൂസുഫുൽ ഖറദാവി 2003ൽ അൽ ജാമിഅ അൽ ഇസ്ലാമിയ്യ, ശാന്തപുരം ഔദ്യോഗിക പ്രഖ്യാപനം നടത്തി. മലേഷ്യയിലെ ക്വാലാലമ്പൂരിലെ ഇൻറർനാഷണൽ ഇസ്ലാമിക് യൂണിവേഴ്സിറ്റി, ഖത്തർ യൂണിവേഴ്സിറ്റി തുടങ്ങിയ അന്താരാഷ്ട്ര സർവ്വകലാശാലകൾ അൽജാമിഅയെ അംഗീകരിക്കുകയും ഉപരിപഠനത്തിന് അവസരം നൽകുകയും ചെയ്യുന്നുണ്ട്. ഇസ്ലാമിക് മിഷൻ ട്രസ്റ്റാണ് സ്ഥാപനത്തിന് മേൽനോട്ടം വഹിക്കുന്നത്.

1953ൽ പെരിന്തൽമണ്ണ പട്ടിക്കാടിനടുത്ത മുള്ള്യാകുർശി ഗ്രാമത്തിൽ വി.കെ.എം. ഇസ്സുദ്ദീൻ മൗലവി മുൻകൈയ്യെടുത്ത് സ്ഥാപിച്ച  അൽ മദ്‌റസത്തുൽ ഇസ്‌ലാമിയ മദ്രസയാണ് അൽ ജാമിഅയുടെ ആദ്യപടി. കേരള ജമാഅത്തെ ഇസ്‌ലാമിയുടെ പ്രഥമ അമീർ ആയിരുന്ന ഹാജി വി.പി. മുഹമ്മദലി സാഹിബായിരുന്നു ഉദ്ഘാടകൻ. 1955ൽ മലപ്പുറത്ത് ചേർന്ന ജമാഅത്തെ ഇസ്‌ലാമി സംസ്ഥാന സമ്മേളനത്തിൽ അൽ മദ്‌റസത്തുൽ ഇസ്‌ലാമിയയെ ശാന്തപരും ഇസ്‌ലാമിയാ കോളേജായി പ്രഖ്യാപിച്ചു. പിന്നീട് 2003 മാർച്ച് ഒന്നിന് ലോകപ്രശസ്ത പണ്ഡിതൻ യൂസുഫുൽ ഖറദാവി അൽ ജാമിഅ അൽ ഇസ്‌ലാമിയയായി(ഇസ്ലാമിക് സർവ്വകലാശാല)യായി പ്രഖ്യാപിച്ചു. 
വിവിധ ഫാക്കൽറ്റികളിലായി ഇന്ത്യക്കകത്തും പുറത്തുമുള്ള ആയിരത്തോളം വിദ്യാർഥി വിദ്യാർഥിനികൾ സ്ഥാപനത്തിൽ പഠിച്ചു കൊണ്ടിരിക്കുന്നു. 
അൽ ജാമിഅഃയുടെ ഡിഗ്രി കോഴ്‌സായ ഉസ്വൂലുദ്ദീനോ തതുല്യ യോഗ്യതയോ നേടിയവർക്ക് പ്രവേശനം നൽകുന്ന ഈ പി.ജി. കോഴ്‌സ്, ഖുർആനിക വിഷയങ്ങളിൽ സ്‌പെഷലൈസേഷൻ ലക്ഷ്യം വെച്ചുള്ളതാണ്. രണ്ടു വർഷമാണ് പഠനകാലം. ഖുർആനിലെ വിഷയ പഠനങ്ങൾ, ഖുർആൻ-ഹദീസ് താരതമ്യ പഠനങ്ങൾ, ഖുർആൻ വ്യാഖ്യാന ഗ്രന്ഥങ്ങളുടെ നിരൂപണം, ഖുർആന്റെ അമാനുഷികത, ഖുർആനിലെ കർമശാസ്ത്രം.
ഇസ്‌ലാമിക സാമ്പത്തിക ശാസ്ത്രത്തിൽ അവഗാഹം. യോഗ്യത:ബിരുദം.നേച്ചർ ആൻറ് പ്രിൻസിപ്പിൾ ഓഫ് ഇസ്ലാമിക് എക്കണോമിക്സ്, ബേസിക് എക്കണോമിക്സ് മെഷർ ഇൻ ഖുർആൻ ആൻറ് ഹദീസ്, ഇസ്ലാമിക് ബാങ്കിങ് ആൻറ് ഇൻഷുറൻസ്, ഇസ്ലാമിക് ഫിനാൻസ് ,മോഡേൺ ബാങ്കിങ് സിസ്റ്റം എന്നിവ ഉൾക്കൊള്ളുന്നതാണ് സിലബസ്. കാലികറ്റ് യൂണിവേഴ്സിറ്റിയുടെ അംഗീകരാത്തോടെയുള്ള ബിരുദാനന്തര ബിരുദ കോഴ്സ് ആണിത്. 



അൽ ജാമിഅ കാമ്പസിൽ സ്ഥിതിചെയ്യുന്ന സ്ഥാപനമാണ് അൽ ജാമിഅ സെൻട്രൽ ലൈബ്രറി. 50,000 ൽ പരം പുസ്തകങ്ങളും ഡിജിറ്റൽ ലൈബ്രറിയും കോൺഫറൻസ് ഹാളും റീഡിങ് റൂമും ആർക്കേവ്സും റഫറൻസ് സെക്ഷനും അടങ്ങുന്നതാണ് ലൈബ്രറി. അത്യപൂർവ്വ ഇ-പുസ്തകങ്ങളും ജേർണലുകളും വായനക്കാർക്ക് വളരെ വേഗത്തിൽ ലഭ്യമാക്കുന്നതിന് വിവിധ ശീർഷകങ്ങളിലായി തരം തിരിച്ച് ശേഖരിക്കപ്പെട്ടിട്ടുണ്ട്, കാൽലക്ഷത്തിൽപരം പുസ്തങ്ങൾ ഉള്ള ഡിജിറ്റൽ സോഫ്റ്റ് വെയർ, 25,000 ത്തിൽ പരം ഗ്രന്ഥ ശേഖരമുള്ള അറബിക് ഡിജിറ്റൽ ലൈബ്രറി സോഫ്റ്റ് വെയർ എന്നിവ അൽജാമിഅ ഡിജിറ്റൽ ലൈബ്രറിയിലുണ്ട്.

അൽ ജാമിഅക്ക് കീഴിൽ പ്രവർത്തിച്ചു കൊണ്ടിരിക്കുന്ന മറ്റു പ്രധാന സ്ഥാപനങ്ങൾ

അൽ ജാമിഅ ആർട്സ് ആൻറ് സയൻസ് കോളേജ് 2010 ൽ ആരംഭിച്ചു. ബി.എസ്.സി ഫുഡ്ടെക്നോളജി, മൈക്രോബയോളജി, സൈക്കോളജി, ജിയോഗ്രാഫി, കമ്പ്യൂട്ടർ സയൻസ്,ബി.സി.എ, ബികോം, ബി.ബി.എ, ബി.എ. ഇംഗ്ലീഷ്, ബി.എ. ഇസ്ലാമിക് സ്റ്റഡീസ്, എം.എ. ഇസ്ലാമിക് ഫിനാൻസ് എന്നീ കോഴിസുകൾ നിലവിലുണ്ട്. 

ശാ​ന്ത​പു​രം അ​ൽ ജാ​മി​അ അ​ൽ ഇ​സ്​​ലാ​മി​യ​യു​ടെ വി​ദൂ​ര വി​ദ്യാ​ഭ്യാ​സ കാ​മ്പ​സു​ക​ളി​ലെ പ്ര​ഥ​മ സംരംഭമാണ് ഹരിയാനയിലെ മേവാത്തിലുള്ള അൽ ജാമിഅ കാമ്പസ്. 2017 ആഗസ്തിൽ ആരംഭിച്ച സ്ഥാപനം ദ​യൂ​ബ​ന്ദ് ദാ​റു​ൽ ഉ​ലൂം റെ​ക്ട​ർ മൗ​ലാ​ന സു​ഫ്​​യാ​നു​ൽ ഖാ​സി​മി ഉ​ദ്ഘാ​ട​നം ചെ​യ്തു. അൽ ജാമിഅയുടെ ഓഫ് കാമ്പസ് ചെയർമാൻ മമ്മുണ്ണി മൗലവിയും കാമ്പസ് ഡയറക്ടർ ശിബിലി അർസലനുമാണ്. ഉത്തരേന്ത്യയിലെ വിദ്യാഭ്യാസ പരമായി പിന്നോക്കം നിൽക്കുന്ന മേഖലയിൽ വൈജ്ഞാനിക മുന്നേറ്റം സാധ്യമാവുകയെന്ന ലക്ഷ്യത്തോടെയാണ് സ്ഥാപനം ആരംഭിച്ചത്.


</doc>
<doc id="152739" url="https://ml.wikipedia.org/wiki?curid=152739" title="വയലിൻ (ചലച്ചിത്രം)">
വയലിൻ (ചലച്ചിത്രം)

സിബി മലയിലിന്റെ സംവിധാനത്തിൽ ആസിഫ് അലി, നിത്യ മേനോൻ എന്നിവർ പ്രധാന കഥാപാത്രങ്ങളെ അവതരിപ്പിച്ച് 2011 ജൂലൈ 1-നു് പുറത്തിറങ്ങിയ മലയാളചലച്ചിത്രമാണ് വയലിൻ. വിജയരാഘവൻ, ജഗതി ശ്രീകുമാർ, ശ്രീജിത്ത് രവി, ചെമ്പിൽ അശോകൻ, റീന ബഷീർ, ലക്ഷ്മി രാമകൃഷ്ണൻ എന്നിവരും ഈ ചിത്രത്തിൽ അഭിനയിച്ചിരിക്കുന്നു. സംഗീതം കാരണം അടുത്ത രണ്ടു യൗവനങ്ങളുടെ കഥയാണ് ഈ ചിത്രം പറയുന്നത്. സംഗീതപ്രാധാന്യമുള്ള ഈ ചിത്രത്തിന്റെ സംഗീതസംവിധാനം ബിജി ബാലും, ഒരു ഗാനം ബോളിബുഡ് സംഗീതസംവിധായകനായ ആനന്ദ് രാജ് ആനന്ദും നിർവ്വഹിച്ചിരിക്കുന്നു. ഗാനരചന റഫീക്ക് അഹമ്മദും, ഛായാഗ്രഹണം മനോജ് പിള്ളയും നിർവ്വഹിച്ചിരിക്കുന്നു. പ്രധാനമായും ഫോർട്ട് കൊച്ചിയിൽ വെച്ച് ചിത്രീകരിച്ച ഈ ചിത്രം 2011 ജൂലൈ 1-നു് പുറത്തിറങ്ങി. 



</doc>
<doc id="152748" url="https://ml.wikipedia.org/wiki?curid=152748" title="റിസബാവ">
റിസബാവ

ഒരു മലയാളചലച്ചിത്ര അഭിനേതാവാണ് റിസബാവ. 1990-ൽ പുറത്തിറങ്ങിയ Dr.പശുപതി എന്ന ചിത്രത്തോടെയാണു ഇദ്ദേഹം ചലച്ചിത്രരംഗത്ത് പ്രവേശിച്ചത്‌.



</doc>
<doc id="152755" url="https://ml.wikipedia.org/wiki?curid=152755" title="കരുവന്നൂർ പുഴ">
കരുവന്നൂർ പുഴ

തൃശ്ശൂർ ജില്ലയിലൂടെ ഒഴുകുന്ന ഒരു പുഴയാണ് കരുവന്നൂർ പുഴ.ചിമ്മിണി വന്യജീവിസങ്കേതത്തിൽ നിന്നുൽഭവിക്കുന്ന കുറുമാലിപ്പുഴയും പീച്ചി വന്യജീവിസങ്കേതത്തിൽ നിന്നുൽഭവിക്കുന്ന മണലിപ്പുഴയും ചേർന്നാണ്‌ കരുവന്നൂർപ്പുഴയാകുന്നത്‌. 1050ച.കിലോമീറ്റർ വൃഷ്‌ടിപ്രദേശവും 48 കി.മീറ്റർ നീളവുമുള്ള ഈ പുഴ 32 തദ്ദേശസ്വയംഭരണസ്ഥാപനങ്ങൾക്ക്‌ ജീവജലം പ്രദാനം ചെയ്യുന്നു. ജില്ലയുടെ കോൾമേഖലയുടെ പ്രധാന ജലസ്ത്രോതസ്സുകളിലൊന്നാണ്‌ കരുവന്നൂർപ്പുഴ.കീഴ്‌ഭാഗത്ത്‌ രണ്ടായിപ്പിളരുന്ന പുഴയുടെ ഒരുഭാഗം ചേറ്റുവകായലിലും അഥവാ ഏനാമ്മാവ് ബണ്ടിലും മറ്റൊന്ന് കൊടുങ്ങല്ലൂരിൽ പെരിയാറുമായും ചേരുന്നു. തൃശൂർ നഗരത്തിൽ നിന്നും 48 കിലോമീറ്റർ ദൂരം.
karuvannur river sand auditing Report( prepared by River Research centre).
കാനോലി കനാലിന്റെ ഒരു ഭാഗമാണ് ഈ പുഴ.

തൃപ്രയാർ ശ്രീരാമസ്വാമിക്ഷേത്രത്തിന്റെ മുമ്പിലൂടെ ഒഴുകുന്ന ഇതിനെ ആണ് തീവ്ര എന്ന പേരിൽ വിദ്വാൻ മാന്തിട്ട തന്റെ ചാതകസന്ദേശത്തിൽ വർണ്ണിച്ചിട്ടുള്ളത്


</doc>
<doc id="152758" url="https://ml.wikipedia.org/wiki?curid=152758" title="ബദരിനാഥ്">
ബദരിനാഥ്

ഇന്ത്യയിലെ ഒരു സംസ്ഥാനമായ ഉത്തരാഖണ്ഡിലെ ഒരു പട്ടണമാണ് ബദരിനാഥ്. അളകനന്ദാനദിയുടെ തീരത്താണ് ഈ ക്ഷേത്രം. ദേവപ്രയാഗ്, രുദ്രപ്രയാഗ്, കർണ്ണപ്രയാഗ്,പിപ്പൽക്കോട്ടി, ജോഷിമഠ് എന്നീസ്ഥലങ്ങൾ കടന്നാണ് ബദരിയിലെത്തേണ്ടത്. ബദരിനാഥിലെ അതിപ്രസിദ്ധമായ മഹാവിഷ്ണുക്ഷേത്രം, മെയ് പകുതിയോടെ തുറക്കുകയും നവംബറിൽ അടയ്ക്കുകയും ചെയ്യും. മെയ്മാസത്തിൽപ്പോലും കടുത്ത തണുപ്പാണിവിടെ.ചുറ്റും നോക്കിയാൽ മഞ്ഞുറഞ്ഞുകിടക്കുന്ന മലനിരകൾ കാണാം.മലയാളിയാണ് ഇവിടത്തെ പ്രധാനപൂജാരി. ബദരിനാഥിൽനിന്ന് മൂന്നുകിലോമീറ്റർ നടന്നാൽ മാന എന്ന സ്ഥലത്തെത്താം. അവിടെനിന്ന് കല്ലുപാകിയ ഒറ്റയടിപ്പാതയിലൂടെ നടന്ന് വസുധാര എന്ന വെള്ളച്ചാട്ടത്തിനുസമീപമെത്താം. 


</doc>
<doc id="152759" url="https://ml.wikipedia.org/wiki?curid=152759" title="ദേവൻ (നടൻ)">
ദേവൻ (നടൻ)

ഒരു മലയാളചലച്ചിത്രനടനാണ് ദേവൻ. കേരള പീപ്പിൾസ് പാർട്ടി എന്ന രാഷ്ട്രീയ പാർട്ടിയുടെ നേതാവുമാണ് അദ്ദേഹം. മലയാളത്തിനു പുറമേ തമിഴ്, തെലുങ്ക് എന്നീ ഭാഷകളിലെ ചിത്രങ്ങളിലും അദ്ദേഹം അഭിനയിച്ചിട്ടുണ്ട്. മലയാളചലച്ചിത്രസംവിധായകനായ രാമു കാര്യാട്ടിന്റെ അനന്തരവനാണ് ഇദ്ദേഹം.

1984-ൽ പുറത്തിറങ്ങിയ "വെള്ളം" എന്ന ചിത്രത്തിന്റെ നിർമ്മാതാവായാണ് ദേവൻ ചലച്ചിത്രരംഗത്തേക്ക് കടന്നുവരുന്നത്. 1985-ൽ പുറത്തിറങ്ങിയ "കൈയും തലയും പുറത്തിടരുത്" ആണ് അദ്ദേഹം ആദ്യമായി അഭിനയിച്ച ചിത്രം. "ഊഴം", "ആരണ്യകം", "സൈമൺ പീറ്റർ നിനക്കു വേണ്ടി", "ഒരു മിന്നാമിനുങ്ങിന്റെ നുറുങ്ങുവെട്ടം" തുടങ്ങിയ ചിത്രങ്ങളിൽ നായകനായി അഭിനയിച്ചു. പിന്നീട് പ്രതിനായകനായും സ്വഭാവനടനായും സജീവമായ അദ്ദേഹം ഏതാനും ടി.വി. സീരിയലുകളിലും അഭിനയിച്ചിട്ടുണ്ട്.

അമ്മാവൻ രാമു കാര്യാട്ടിന്റെ മകളായിരുന്ന സുമയായിരുന്നു ദേവന്റെ ഭാര്യ. ഇവർക്ക് ലക്ഷ്മി എന്നൊരു മകളുണ്ട്. 2019 ജൂലൈ 12-ന് എറണാകുളത്തുവച്ച് സുമ അന്തരിച്ചു. 



</doc>
<doc id="152766" url="https://ml.wikipedia.org/wiki?curid=152766" title="മർത്തോമ്മ എൽ.പി. സ്കൂൾ വേങ്ങൂർ">
മർത്തോമ്മ എൽ.പി. സ്കൂൾ വേങ്ങൂർ

മർത്തോമ്മ സഭയുടെ വടക്കൻ തിരുവിതാംകൂർ സന്നദ്ധ സുവിശേഷ പ്രവർത്തനങ്ങളുടെ ഭാഗമായി 1918 ൽ സ്ഥാപിക്കപ്പെട്ട പ്രൈമറിസ്ക്കൂളാണ് മർത്തോമ്മ എൽ.പി. സ്കൂൾ വേങ്ങൂർ.എറണാകുളം ജില്ലയിൽ കുന്നത്തുനാട് താലൂക്കിൽ വേങ്ങൂർ പഞ്ചായത്തിൽ സ്ഥിതി ചെയ്യുന്നു ഇപ്പോൾ എം.റ്റി.എൽ.പി.സ്ക്കൂൾ വേങ്ങൂർ എന്ന് അറിയപ്പെടുന്നു.


</doc>
<doc id="152767" url="https://ml.wikipedia.org/wiki?curid=152767" title="കൈത്താങ്ങ്">
കൈത്താങ്ങ്

1996-97 ൽ ആരംഭിച്ച കേരള പാഠ്യപദ്ധതി പരിഷ്കരണത്തിന്റെ ഭാഗമായി ഉപയോഗിച്ചു തുടങ്ങിയ സാങ്കേതികപദം.

പഠനപ്രവർത്തനത്തിൽ ഏർപ്പെടുന്ന കുട്ടിക്ക് പലവിധത്തിലുള്ള അന്യസഹായം ആവശ്യമായി വരും. ഈ സഹായമാണ് ലളിതമായ അർഥത്തിൽ കൈത്താങ്ങ്. ഇത് പലരിൽ നിന്നായി ലഭിക്കാം. പല രൂപത്തിലാവാം. സാമഗ്രികളായോ സൂചനകളായോ ചിന്തോദ്ദീപകമായ ചോദ്യങ്ങളായോ അപഗ്രഥനത്തിനുള്ള ചോദ്യങ്ങളായോ ഒക്കെ കൈത്താങ്ങ് നൽകപ്പെടാം.

ലവ് വിഗോട്സ്കിയുടെ ആശയങ്ങളെ അടിസ്ഥാനമാക്കി രൂപംകൊണ്ട സാമൂഹകജ്ഞാതൃവാദത്തിലെ മുഖ്യമായ ഒരാശയമാണിത്. പഠനം എന്നത് സാമൂഹികവും സാംസ്കാരികവുമായ ഒരു പ്രക്രിയയായി കണ്ട വിഗോട്സ്കി, ജ്ഞാനോത്പാദനം ഏറ്റവും ഫലപ്രദമാവുന്നത് സാമൂഹികമായ പിന്തുണ ലഭിക്കുമ്പോഴാണെന്ന് സമർത്ഥിക്കുകയുണ്ടായി. വിഗോട്സ്കി മുന്നോട്ടുവെച്ച ഈ ആശയത്തിന്റെ പശ്ചാത്തലത്തിൽ പഠിതാവിനു കിട്ടുന്ന അന്യസഹായത്തെ കൈത്താങ്ങ് എന്ന് ആദ്യമായി വിശേഷിപ്പിച്ചത് പ്രശസ്ത അമേരിക്കൻ മനഃശാസ്ത്രജ്ഞനായ ജെറോം. എസ്. ബ്രൂണർ ആണെന്ന് കരുതപ്പെടുന്നു. 

ഈ ബാഹ്യസഹായം ഒരിക്കലും ഉത്തരങ്ങൾ പറഞ്ഞു കൊടുക്കുന്ന വ്യവഹാരവാദ രീതിയല്ല. മറിച്ച് കൂടുതൽ അറിവും അനുഭവവുമുള്ള മറ്റൊരാൾ നൽകുന്ന കേവലസഹായങ്ങൾ മാത്രമാണ്. പഠിതാവ് ആശയനിർമ്മാണത്തിന് പ്രാപ്തനാവുന്നതിനനുസൃതമായി കൈത്താങ്ങ് കുറച്ചുകൊണ്ടു വരിക എന്നതാണ് ശരിയായ രീതി.


</doc>
<doc id="152771" url="https://ml.wikipedia.org/wiki?curid=152771" title="അരയൻ">
അരയൻ

കേരളത്തിന്റെ തീരദേശത്തുള്ള ധീവര വിഭാഗത്തിൽ പെട്ട ഒരു പ്രമുഖ ജനസമൂഹമാണ് അരയന്മാർ. പരമ്പരാഗതമായി മത്സ്യബന്ധനം മുഖ്യ ജീവിതവൃത്തിയായുള്ള ഇവരിൽ ബഹുഭൂരിപക്ഷവും ഹിന്ദുമതവിശ്വാസികളാണ്. 

അരയൻ എന്ന പദം നാടുവാഴി എന്നർഥമുള്ള 'അരശൻ' എന്ന ദ്രാവിഡപദത്തിന്റെ രൂപഭേദമാവാൻ സാധ്യതയുണ്ട്. 

അരയർ ഉൾപ്പെടുന്ന ധീവര വിഭാഗക്കാരുടെ പ്രാമാണികത്വത്തിന് സിന്ധുതടസംസ്കാരകാലത്തോളം പഴക്കമുണ്ട്. തിരുവിതാംകൂർ, കൊച്ചി രാജാക്കന്മാരുടെ സൈന്യങ്ങളിൽ ഇവർ ഏറെയുണ്ടായിരുന്നു എന്നു പറയപ്പെടുന്നു. രാജാക്കന്മാരുടെ അകമ്പടിക്കാരായും ഇവർ നിയോഗിക്കപ്പെട്ടിരുന്നു. രാജാക്കന്മാർ പള്ളിയോടങ്ങളിൽ എഴുന്നള്ളുമ്പോൾ ഓടങ്ങൾ നയിക്കുവാനും അകമ്പടി സേവിക്കുവാനും നിയോഗിക്കപ്പെട്ടിരുന്ന അരയപ്രമാണിമാരെ 'വലിയഅരയൻ' എന്ന സ്ഥാനപ്പേരിൽ അറിയപ്പെട്ടിരുന്നു.തിരുവിതാംകൂർ രാജാവിന്റെ നാവികപ്പടയുടെ നായകനായിരുന്നു ചെമ്പിൽ അനന്തപദ്മനാഭൻ വലിയ അരയൻ. കൊച്ചി വലിയ അരയനായിരുന്നു കൊച്ചി രാജാവിന്റെ നാവികസേനാമേധാവി. ചെമ്പിൽ അരയൻ എന്ന യോദ്ധാവിന്റെ കീഴിൽ വന്ന അരയന്മാരുടെ പട 1809-ൽ മക്കാളെ പ്രഭുവിന്റെ കൊട്ടാരമായ ബോൾ‌ഗാട്ടി പാലസ് ആക്രമിച്ച് ബ്രിട്ടീഷുകാരെ നേരിട്ടതായി ചരിത്രമുണ്ട്. തൃപ്പൂണിത്തുറ കൊട്ടാരത്തിൽ നിന്ന് പുറപ്പെടുന്ന അത്തച്ചമയ ഘോഷയാത്രയിൽ ചെമ്പിൽ അരയന് പ്രത്യേകം സ്ഥാനം നൽകി വരുന്നുണ്ട്. കുഞ്ഞാലിമരയ്ക്കാറിനു മുൻപ് സാമൂതിരിയുടെ നാവികപ്പടയുടെ നായകത്വം വഹിച്ചിരുന്നത് ഒരു അരയനായിരുന്നു.നാവികപ്പടയ്ക്ക് പുറമേ കാലാൾപ്പടയിലും അരയസമൂഹക്കാർ സേവനം അനുഷ്ടിച്ചിരുന്നു. അമ്പലപ്പുഴ രാജാവിന്റെ കാലാൾപ്പടയിൽ ഒട്ടുമുക്കാലും അരയന്മാരായിരുന്നു. തിരുവിതാംകൂറിലെയും ദേശിങ്ങനാട്ടിലെയും കരസേനയിൽ അരയന്മാരായിരുന്നു ഏറ്റവുമധികം. ആറ്റിങ്ങൽ റാണിയുടെ സേനാനായകനായിരുന്ന വീരമാർത്താണ്ഡൻ ഒരു അരയനായിരുന്നു.
അരയന്മാരുടെ സാമൂഹ്യജീവിതത്തെ അധികരിച്ച് സാഹിത്യകൃതികളും ചലച്ചിത്രങ്ങളും നിർമ്മിക്കപ്പെട്ടിട്ടുണ്ട്. തകഴി ശിവശങ്കരപ്പിള്ളയുടെ "ചെമ്മീൻ" എന്ന നോവലിൽ അരയന്മാരുടെ ജീവിതം ചിത്രീകരിക്കപ്പെടുന്നുണ്ട്. ആ നോവലിനെ ആശ്രയിച്ച് ചെമ്മീൻ എന്ന പേരിൽ തന്നെ നിർമ്മിച്ച ചലച്ചിത്രത്തിലും, മറ്റൊരു മലയാള ചലച്ചിത്രമായ അമരത്തിലും അരയന്മാരുടെ ജീവിതം ചിത്രീകരിക്കപ്പെട്ടുണ്ട്. ആധുനികകേരളത്തിലെ ആദ്ധ്യാത്മികനവോത്ഥാന മണ്ഡലത്തിലെ പ്രമുഖയായ അമൃതാനന്ദമയി അരയസമുദായത്തിലാണ് ജനിച്ചത്. 



</doc>
<doc id="152785" url="https://ml.wikipedia.org/wiki?curid=152785" title="ഈർക്കിൽ കളി">
ഈർക്കിൽ കളി

തെങ്ങിന്റെ ഈർക്കിലുകൾ ഉപയോഗിച്ച് കുട്ടികൾ കളിക്കുന്ന ഒരു നാടൻകളിയാണ് ഈർക്കിൽ കളി. നൂറാംകോൽ, റാണിയും മക്കളും എന്നീ പേരുകളിലും ചില പ്രദേശങ്ങളിൽ ഈ കളി അറിയപ്പെടുന്നു. രണ്ടോ അതിലധികമോ പേർ തറയിൽ ഇരുന്നാണ് കളിക്കുക.വളരെ സൂക്ഷ്മതയും ശ്രദ്ധയും ആവശ്യമായ ഈ കളി കാറ്റടിക്കാത്ത മുറിക്കകത്തും കോലായിലും വച്ചാണ് സാധാരണ കളിക്കുക.

വ്യത്യസ്ത നീളങ്ങളിലുള്ള മൂന്നുതരം ഈർക്കിലുകളാണ് ഈ കളിയിൽ ഉപയോഗിക്കുന്നത്. നാലിഞ്ചോളം നീളത്തിലുള്ള പത്ത് എണ്ണവും. ആറിഞ്ചോളം നീളത്തിൽ രണ്ടെണ്ണവും പത്തിഞ്ചോളം വലിപ്പമുള്ള ഒരീർക്കിലുമാണ് കളിക്കു വേണ്ടത്.ഓരോ തരം ഈർക്കിലിനും വ്യത്യസ്ത വിലയാണുള്ളത്. ചെറിയ ഈർക്കലിനു 10-ഉം ഇടത്തരത്തിനു 50-ഉം ഏറ്റവും വലിയ ഒരു ഈർക്കലിനു 100-ഉം ആണ് വില. 

ഈ ഈർക്കിലുകൾ പകുത്ത് കുരിശുരൂപത്തിൽ പിടിച്ച് നിലത്തേക്ക് ചെറിയ ശക്തിയിൽ ഇടും. ചിതറിക്കിടക്കുന്ന ഈർക്കിലുകൾ മറ്റു ഈർക്കിലുകൾ അനങ്ങാതെ സൂക്ഷ്മതയോടെ ഓരോന്നായി എടുക്കണം. ഏറ്റവും വലിയ ഈർക്കിലിനു മുകളിൽ ഒരു ഈർക്കിലെങ്കിലും വന്നില്ലെങ്കിൽ ആ കളിക്കാരൻ അവസരം അടുത്ത കളിക്കാരനു കൈമാറണം. നിലത്ത് വീണിരിക്കുന്ന ഈർക്കലുകൾ ഓരോന്നായി മറ്റുള്ള ഈർക്കലുകൾ അനങ്ങാതെ എടുക്കണം.പുറത്തേക്ക് ഒറ്റയായി തെറിച്ചു വീണിരിക്കുന്ന ഈർക്കിലുകളെ ആദ്യം കൈക്കലാക്കുന്നു. പിന്നീട് ഏതെങ്കിലും ഈർക്കിൽ ഉപയോഗിച്ച് സൂക്ഷ്മതയോടെ മറ്റു ഈർക്കിലുകളെ ചിള്ളി മാറ്റി പുറത്തെടുക്കണം. കൂടെയുള്ള കളിക്കാർ ഈർക്കിൽ അനങ്ങുന്നുണ്ടോ എന്നു നിരീക്ഷിക്കും.അനങ്ങിയാൽ കളിനിർത്തി അടുത്തയാൾക്കു കളിക്കാം. അനങ്ങുന്നതുവരെ സ്വന്തമായി കിട്ടിയ ഈർക്കിലിന്റെ വില കൂട്ടി വെക്കും. മുഴുവൻ ഈർക്കിലുകളും എടുക്കാനായാൽ 300 വില ആ കളിക്കാരനു ലഭിക്കും.കളിയിൽ വിദഗ്ദ്ധനായാൽ ഉയരത്തിൽ നിന്നും, ശക്തിയിലും ഈർക്കിൽ കൂട്ടം താഴോട്ടിട്ട് ഏറ്റവും വലിയ ഈർക്കിലിനു മുകളിൽ ഒന്നോ രണ്ടൊ ഈർക്കിൽ മാത്രം വരുന്ന വിധം ചിതറി ഇടാനും മറ്റുള്ള ഈർക്കലുകൾ പരസ്പരം തൊടാതെ അകന്നു വീഴ്താനും സാധിക്കും. 


</doc>
<doc id="152790" url="https://ml.wikipedia.org/wiki?curid=152790" title="ലൂത്ത് നബി">
ലൂത്ത് നബി

... 
ലൂത്ത്.()(Eng: Lut) "കാലഘട്ടം" 1900 BC? ).ഖുർആനിലും ബൈബിളിലും ചരിത്രം വിവരിക്കുന്നു.ഇബ്റാഹീമി(അ)ന്റെ സഹോദര പുത്രനാണ് ലൂത്ത്(അ). ഖുർആൻ 7:80-84, 26:160-173, 29:28-30, 11:77-81, 15:57-77 സൂക്തങ്ങളിലൂടെ ലൂത്ത് നബിയുടെ ചരിത്രം വിവരിക്കുന്നുണ്ട്. ബൈബിളിൽ ഇദ്ദേഹത്തെ ലോത്ത് (Lot) എന്നു പരാമർശിക്കപ്പെടുന്നു.

1. ദൈവത്തിന് കീഴ് വണങ്ങി ജീവിക്കുക
2. സ്വവർഗ്ഗഭോഗം എന്ന ലൈംഗികരാതകത്വം അവസാനിപ്പിക്കുക.
3. ദൈവത്തിന്റെ രക്ഷാ-ശിക്ഷകളെ ഓർമ്മപ്പെടുത്തുക

ഖുർആനിൽ 27 സ്ഥലത്ത് ലൂത്ത് എന്ന നാമം പരാമർശിക്കുന്നുണ്ട്. ശ്രദ്ധേയമായ വിവരണങ്ങൾ താഴെ കൊടുക്കുന്നു.


</doc>
<doc id="152793" url="https://ml.wikipedia.org/wiki?curid=152793" title="ജഡം">
ജഡം

ജീവൻ നശിച്ച മനുഷ്യന്റേയോ മറ്റ് ജീവികളുടേയോ ശരീരമാണ് ജഡം. മനുഷ്യജഡത്തിന് പ്രേതം എന്നും ശവം എന്നുമെല്ലാം പറയാറുണ്ട്.

മനുഷ്യ ജഡത്തിൽ (cadaver)ഭിഷഗ്വരന്മാരും ശാസ്ത്രജ്നന്മാരും ഗവേഷണ നിരീക്ഷണങ്ങൾ നടത്തി നിരവധി കാര്യങ്ങൾ മനസ്സിലാക്കിയിട്ടുണ്ട്. ശസ്ത്രക്രിയാ സംബന്ധമായ എല്ലാ അറിവുകൾക്കും ഈ മാതിരിയുള്ള ജഡ പരീക്ഷണങ്ങൾ വളരെ ഉപകാരപ്രദമായിരുന്നു.-- () 13:16, 25 ഡിസംബർ 2013 (UTC)

</doc>
<doc id="152798" url="https://ml.wikipedia.org/wiki?curid=152798" title="യൂനുസ് നബി">
യൂനുസ് നബി

ബൈബിളിലും ഖുർആനിലും പരാമർശിക്കുന്ന പ്രവാചകൻ ആണ് യൂനുസ് നബി (; , "Yūnus" or يونان, "Yūnān"; Greek/Latin: Ionas) ഹിബ്രു ബൈബിളിലും ഈ നാമമാണുപയോഗിച്ചിരിക്കുന്നത്. ബി.സി എട്ടാം നൂറ്റണ്ടിൽ ഇസ്രയേലിന്റെ വടക്കൻ സാമ്രാജ്യത്തിലേക്ക് നിയോഗിതനായ പ്രവാചകനായാണ് പരിചയപ്പെടുത്തുന്നത്. യോനായുടെ പുസ്തകത്തിലെ കേന്ദ്ര കഥാപാത്രവും ഈ പ്രവാചകനാണ്. മത്സ്യത്തിന്റെ വായിലകപ്പെട്ട പ്രവാചകനെ കുറിച്ചു തന്നെ വിശുദ്ധ ഖുർആനിലും പരാമർശിക്കുന്നു. ഖുർആനിൽ സാഹിബുൽ ഹൂത് (മത്സ്യസഹവാസി), ദുന്നൂൻ എന്നീ പേരുകളും യൂനുസ് നബിക്ക് ഉപയോഗിച്ചിട്ടുണ്ട്.


</doc>
<doc id="152802" url="https://ml.wikipedia.org/wiki?curid=152802" title="സദൂം">
സദൂം

ഖുർആനിലും ബൈബിളിലും പരാമർശിക്കപ്പെടുന്ന ലൂത്ത് പ്രവാചകനും കുടുംബവും ജീവിച്ച പുരാതന ഫലസ്തീനിലെ ഒരു നഗരമാണ് സദൂം അഥവാ സൊദോം(Sodom). ലൂത്ത് പ്രവാചകൻ ദൈവനിയോഗ പ്രകാരം ഈ പ്രദേശത്തേക്ക് ആഗതനായപ്പോൾ ഇവിടെ വസിച്ചിരുന്ന ജനസമൂഹം അദ്ദേഹത്തെ പരിഹസിക്കുകയും മറുത്ത് നിൽക്കുകയും ചെയ്തതിനാൽ ദൈവിക ശിക്ഷയുടെ ഭാഗമായി ഈ നഗരം നശിക്കുകയും ചാവുകടലിൽ മുങ്ങിപ്പോകുകയും ചെയ്തതായി ഖുർആനിൽ രേഖപ്പെടുത്തിയിരിക്കുന്നു. ലൂത്ത് അഥവാ ലോത്ത് ഈ പ്രദേശത്ത് എത്തുവാനിടയായ സാഹചര്യത്തെക്കുറിച്ച് വ്യത്യസ്തമായ കാരണമാണ് ബൈബിളിൽ കാണപ്പെടുന്നത്. ഒരേ പ്രദേശത്ത് വസിച്ചിരുന്ന അബ്രഹാമിന്റെയും ലോത്തിന്റെയും കന്നുകാലികളുടെ ഇടയൻമാർ തമ്മിലുള്ള കലഹം പതിവായപ്പോൾ ഒരു പരിഹാരമെന്ന നിലയിൽ ഇരുവരും വെവ്വേറെ പ്രദേശങ്ങളിൽ താമസിക്കുവാനുള്ള കൂട്ടായ തീരുമാനത്തെ തുടർന്ന് ലോത്ത് കൂടുതൽ ഫലയൂഷ്ഠവും സമൃദ്ധവുമായ സോദോം തെരഞ്ഞെടുത്തു എന്നാണ് ബൈബിൾ ഭാഷ്യം. എന്നാൽ ദൈവകോപം 'തീമഴയായി' സോദോമിനു മേൽ പെയ്തിറങ്ങി ഈ നഗരത്തെ സമൂലം നശിപ്പിച്ചുവെന്നും ഇതിനു കാരണമായത് തദ്ദേശിയ സമൂഹത്തെ ഗ്രസിച്ചിരുന്ന സ്വവർഗലൈംഗികതയിരുന്നുവെന്നുമുള്ള വിശദീകരണത്തിൽ ഖുറാനും ബൈബിളും സമാനത പുലർത്തുന്നു.

സദൂമിന്റെ പതനത്തെ കുറിച്ച് ഖുർആൻ(11:82) പറയുന്നത് ഇപ്രകാരമാണ് :
ബൈബിളിലെ ഉത്പത്തിപുസ്തകത്തിലെ (19:24,25) സമാനമായ പരാമർശം ഇങ്ങനെയാണ്:
ഇപ്പോൾ ചാവുകടൽ സ്ഥിതിചെയ്യുന്ന പ്രദേശമടങ്ങുതായിരുന്നു സദൂം.ഈ പ്രദേശത്തിന് സംഭവിച്ച ഭൂമിശാസ്ത്രപരമായ വ്യതിയാനത്തെ കുറിച്ച് ഖുർആനിൽ( 11:82 ) സൂചനകളുണ്ട് എന്ന് വാദിക്കപ്പെടുന്നു. ഇസ്ലാമികവിശ്വാസമനുസരിച്ച് ഭൂമിയിലെ ഏറ്റവും താഴ്ന്ന സ്ഥലമായി ഈ പ്രദേശം മാറിയതും ഇക്കാരണത്താലാവാം.സമുദ്രനിരപ്പിൽ നിന്നും 1300 അടി താഴ്ചയിലാണ് ഈ ചാവുകടൽ പ്രദേശം സ്ഥിതിചെയ്യുന്നത്. ഇവിടെ നടത്തിയ ശാസ്ത്രീയ ഗവേഷണങ്ങൾ ഇവിടെ നിലനിന്നിരുന്ന നാഗരികതയെ കുറിച്ചുളള വിവരങ്ങൾ തരുന്നുണ്ട്. ഇവിടെ സൂചിപ്പിച്ച ഭൂമിശാസ്ത്രപരമായ മാറ്റവും അവരിൽ വർഷിച്ചു എന്ന് ഖുറാനിൽ പരാമർശിക്കുന്ന തീമഴയുടെ അടയാളങ്ങളും അവിടങ്ങളിൽ നടത്തിയ ഉദ്ഖനന ഗവേഷണങ്ങളിലൂടെ സ്ഥിരീകരിക്കുന്നു.എന്നും പറയപ്പെടുന്നു. പക്ഷേ പ്രമുഖ വിവർത്തകരെല്ലാം ഖുർആനിൽ 'അടുത്തുള്ള'( ادنى) സ്ഥലം എന്ന് പറഞ്ഞു പരിചയപ്പെടുത്തിയ ബൈസാന്റിയൻ -പേർഷ്യാ യുദ്ധം നടന്ന ജറുസലേമിനു പകരം 'താഴ്ന്ന സ്ഥലം എന്ന് അർഥം മാറ്റി അത് ചാവുകടലാക്കി മാറ്റുകയായിരുന്നു. 


</doc>
<doc id="152817" url="https://ml.wikipedia.org/wiki?curid=152817" title="നോവാക് ജോക്കോവിച്ച്">
നോവാക് ജോക്കോവിച്ച്

സെർബിയൻ ടെന്നീസ് കളിക്കാരനാണ് നോവാക് ജോക്കോവിച്ച്. നിലവിലെ ലോക ഒന്നാം നമ്പർ താരമാണ്.

ജോക്കോവിച്ച് 4 ഗ്രാന്റ്സ്ലാം സിംഗിൾസ് കിരീടങ്ങളും 2008 ബീജിങ് ഒളിമ്പിക്സിൽ വെങ്കല മെഡലും നേടിയിട്ടുണ്ട്. ഒരു ഗ്രാന്റ്സ്ലാം സിംഗിൾസ് കിരീടം നേടുന്ന ആദ്യ സെർബിയനാണ് ജോക്കോവിച്ച്. 2008-ലെയും 2011-ലെയും ഓസ്ട്രേലിയൻ ഓപ്പണും 2011-ലെ വിംബിൾഡണും, യു.എസ്. ഓപ്പണുമാണ് ജോക്കോവിച്ച് നേടിയത്.

3


</doc>
<doc id="152838" url="https://ml.wikipedia.org/wiki?curid=152838" title="കേരളത്തിലെ പ്രാഥമികവിദ്യാഭ്യാസം">
കേരളത്തിലെ പ്രാഥമികവിദ്യാഭ്യാസം

പ്രാഥമിക വിദ്യാഭ്യാസം എന്ന വാക്കിന്റെ വാചികമായ അർഥം ആദ്യത്തെ വിദ്യാഭ്യാസം എന്നാണ്. അങ്ങനെ പരിഗണിക്കുമ്പോൾ ഒരു വ്യക്തിയുടെ വിദ്യാഭ്യാസം ഗർഭാവസ്ഥയിൽ തന്നെ ആരംഭിക്കുന്നുവെന്നു പറയാം. എന്നാൽ സാങ്കേതികമായി ഈ വാക്ക്‌ ഉപയോഗിക്കുന്നത്‌ ഔപചാരിക വിദ്യാഭ്യാസത്തിലെ ആദ്യഘട്ടങ്ങളെ സൂചിപ്പിക്കാനാണ്‌. 

കേരളത്തിൽ നഴ്‌സറി വിദ്യാഭ്യാസത്തെ പ്രാഥമിക വിദ്യാഭ്യാസമായി പരിഗണിക്കുന്നില്ല. പ്രാഥമിക വിദ്യാഭ്യാസത്തിനു മുൻപുള്ളത്‌ എന്ന അർഥത്തിൽ പ്രീപ്രൈമറി എന്നാണ്‌ അവയെ പറയുന്നത്‌. ലോകത്തിൽ വ്യത്യസ്‌ത പ്രദേശങ്ങളിൽ വ്യത്യസ്‌ത കാലയളവുകളെ പ്രൈമറി വിദ്യാഭ്യാസമായി പരിഗണിക്കുന്നുണ്ടെങ്കിലും പൊതുവേ ഒന്നാം ക്ലാസുമുതൽ എട്ടാം ക്ലാസുവരെയുള്ള വിദ്യാഭ്യാസത്തെയാണ് പ്രൈമറി വിദ്യാഭ്യാസം എന്നു വിവക്ഷിക്കുന്നത്. ഇന്ത്യയിൽ തന്നെ വ്യത്യസ്‌ത സംസ്ഥാനങ്ങളിൽ വ്യത്യസ്‌തമായിട്ടാണ്‌ ഈ ഘട്ടം ക്രമീകരിച്ചിരിക്കുന്നത്‌. 

ഒന്നാം ക്ലാസുമുതൽ അഞ്ചാംക്ലാസുവരെ ലോവർ പ്രൈമറിയും ആറാംക്ലാസു മുതൽ എട്ടാം ക്ലാസുവരെ അപ്പർപ്രൈമറിയും എന്നതാണ് മിക്ക സംസ്ഥാനങ്ങളും കേന്ദ്രഗവൺമെന്റും അംഗീകരിച്ചിരിക്കുന്ന ഘടന. എന്നാൽ കേരളത്തിൽ ഈ ഘട്ടങ്ങൾ യഥാക്രമം ഒന്നുമുതൽ നാലുവരെയും അഞ്ചു മുതൽ ഏഴു വരെയുമാണ്‌. 2009-ൽ കേന്ദ്രഗവൺമെന്റ്‌ അംഗീകരിച്ച വിദ്യാഭ്യാസ അവകാശനിയമത്തിന്റെ പാശ്ചാത്തലത്തിൽ കേരളത്തിലെ പ്രാഥമിക വിദ്യാഭ്യാസവും ആദ്യത്തെ രീതിയിലേക്ക്‌ മാറേണ്ടിവരും എന്നാണ് കരുതപ്പെടുന്നത്‌.

നിലവിലുള്ള (2011) സംവിധാനം അനുസരിച്ച്‌ അഞ്ചു വയസ്സ്‌ പൂർത്തിയാകുന്ന കുട്ടിയെ ഒന്നാം ക്ലാസിൽ ചേർക്കുന്നു. സാധാരണ സാഹചര്യത്തിൽ അദ്ധ്യയന വർഷാരംഭത്തിലെ ആദ്യ അഞ്ചു പ്രവൃത്തിദിവസങ്ങൾക്കുള്ളിൽ കുട്ടിയെ സ്‌ക്കൂളിൽ പ്രവേശിപ്പിക്കണം. കേരളത്തൽ അഞ്ചു തരത്തിലുള്ള വിദ്യാലയങ്ങൾ നിലവിലുണ്ട്‌. 


സ്‌ക്കൂളുകളിലെ പ്രധാന അധികാരി ഹെഡ്‌മാസ്റ്ററാണ്. സ്ക്കൂളിലെ ഭരണപരവും പഠനപരവുമായ എല്ലാകാര്യങ്ങളുടേയും നേതൃത്വവും നിയന്ത്രണവും അദ്ദേഹത്തിന്റെ ഉത്തരവാദിത്തമാണ്‌. പ്രൈമറി സ്‌ക്കൂൾ അധ്യാപകർ തന്നെയാണ്‌ മാനദണ്‌ഡങ്ങൾക്കനുസരിച്ച്‌ (മുഖ്യമായും സർവ്വീസ്‌ ദൈർഘ്യം)പ്രധമാധ്യാപകരായി നിയമിക്കപ്പെടുന്നത്‌. 

കുറേ പ്രൈമറി സ്‌ക്കൂളുകൾ ഉൾപ്പെടുന്ന ഒരു പ്രദേശം വിദ്യാഭ്യാസ ഉപജില്ല എന്ന്‌ അറിയപ്പെടുന്നു.സ്‌ക്കൂളുകളുടെ എണ്ണവും സ്ഥലത്തിന്റെ വിസ്‌തൃതിയും ഓരോ പ്രദേശത്തും വ്യത്യസ്‌തമായിരിക്കും. ഉപജില്ലാ വിദ്യാഭ്യാസ ഓഫീസർ ആയിരിക്കും ഓരോ ഉപജില്ലയിലും അധികാരി. സ്ഥലം മാറി വരുന്ന ഹൈസ്‌ക്കൂൾ ഹെഡ്‌മാസ്റ്ററോ, സ്ഥാനക്കയറ്റം കിട്ടിയ ഹൈസ്‌ക്കൂൾ അധ്യാപകനോ ആയിരിക്കും ഇത്. ഇദ്ദേഹത്തിന്‌ സ്വന്തമായി ഒരു ഓഫീസും അവിടെ സീനിയർ സൂപ്രണ്ടുമുതൽ താഴോട്ടുള്ള ഉദ്യോഗസ്ഥരും ഉണ്ടായിരിക്കും. 

പല വിദ്യാഭ്യാസ ഉപജില്ലകൾ ചേർത്ത് വിദ്യാഭ്യാസ ജില്ല രൂപീകരിക്കുന്നു. ജില്ലാ വിദ്യാഭ്യാസ ഓഫീസർ എന്ന ഡി. ഇ. ഒ. ആണ് വിദ്യാഭ്യാസ ജില്ലയിലെ അധികാരി. ഉപജില്ലാ വിദ്യാഭ്യാസ ഓഫീസർമാർക്ക് പ്രൈമറി സ്ക്കൂളുകളുടെ മാത്രം മേലധികാരം ഉണ്ടായിരിക്കുന്പോൾ ഡി ഇ ഓ മാർ ഹൈസ്ക്കൂളുകളുടെ കൂടി മേലധികാരികളാണ്. ജില്ലയിലെ മുഴുവൻ ഹൈസ്ക്കൂളുകളുടേയും ഉപജില്ലാ ഓഫീസുകളുടേയും മേലന്വേഷണം ഡി ഇ ഒ യുടെ ചുമതലയാണ്. എ ഇ ഓ, ഹൈസ്ക്കൂൾ ഹെഡ്മാസ്റ്റർ എന്നിവരുടെ സ്ഥാനക്കയറ്റത്തിലൂടെയാണ് ഡി. ഇ. ഒ. പദവി നികത്തപ്പെടുന്നത്. ഇദ്ദേഹത്തിന്റെ ഓഫീസിൽ പി.എ മുതലുള്ള ഉദ്യോഗസ്ഥരുണ്ടാകും. 

ഒരു റവന്യൂ ജില്ലയിൽ പല വിദ്യാഭ്യാസ ജില്ലകൾ ഉണ്ടാകും. റവന്യൂജില്ലയിലെ വിദ്യാഭ്യാസ അധികാരി (ഹൈസ്ക്കൂൾ വരെ) വിദ്യാഭ്യാസ ഡപ്യൂട്ടി ഡയറക്റ്റർ ആണ്. ഡി ഇ ഓ മാർ ഉദ്യോഗക്കയറ്റത്തിലൂടെ ഡി ഡി ഇ ആകുന്നു. ഡപ്യൂട്ടി ഡയറക്റ്റർ ഓഫീസിൽ അഡ്മിനിസേറ്റ്രേറ്റീവ് അസിസിറ്റൻറു മുതൽ നിരവധി ഉദ്യോഗസ്ഥർ ഡി ഡി യെ സഹായിക്കാൻ ഉണ്ട്. 

ഡി ഡി ഇ കഴിഞ്ഞാൽ സംസ്ഥാന തലത്തിൽ ഡയറക്റ്റർ ഓഫ് പബ്ലിക്ക് ഇൻശ്റ്റ്രക്ഷൻസ് എന്ന ഡി പി ഐ തുടങ്ങി പല ഉന്നത ഉദ്യോഗസ്ഥരും ഉണ്ട്.ഏറ്റവും തലപ്പത്ത് വിദ്യാഭ്യാസ മന്ത്രിയും.

സർവ്വ ശിക്ഷാ അഭിയാൻ, ഡയറ്റ് എന്നീ സ്ഥാപനങ്ങൾ കൂടി സ്ക്കൂൾ വിദ്യാഭ്യാസ രംഗത്തു പ്രവർത്തിക്കുന്നുണ്ട്. ഇവരണ്ടും കേന്ദ്രഗവൺമെൻറ് സംരംഭങ്ങളാണ്. സർവ്വ ശിക്ഷാ അഭിയാൻ സർവരും പഠിക്കുക സർവരും വളരുക എന്ന മുദ്രാവാക്യത്തോടുകൂടി എട്ടാം ക്ലാസ് വരെയുള്ള മേഖലയിൽ പ്രവർത്തിക്കുന്നു എട്ടാം ക്ലാസ് വരെയുള്ള വിദ്യാഭ്യാസത്തിന്റെ അക്കാഡമിക് സഹായം,മേൽനോട്ടം,സ്ക്കൂളുകൾ ഇല്ലാത്ത പ്രദേശത്ത് ഏകാധ്യാപക വിദ്യാലയങ്ങൾ സ്ഥാപിക്കുക,ഗവൺമെൻറ് സ്ക്കൂളുകളുടെ അടിസ്ഥാന സൗകര്യങ്ങൾ വികസിപ്പിക്കുക എന്നിവയാണ് എസ് എസ് എ യുടെ മുഖ്യലക്ഷ്യങ്ങൾ.പഞ്ചായത്ത് അടിസ്ഥാനത്തിൽ ക്ലസ്റ്റർ റിസോർസ് സെന്റെർ,പല പഞ്ചായത്തുകൾ ചേരുന്ന പ്രദേശത്ത് ഒരു ബ്ലോക്ക് റിസോഴ്സ് സെന്റെർ,ജില്ലാ പ്രോജക്റ്റ് ഓഫീസ്,സംസ്ഥാന പ്രോജക്റ്റ് ഓഫീസ് എന്നിങ്ങനെയാണ് എസ് എസ് എ പ്രവർത്തിക്കുന്നത്. ബി ആർ സി എന്ന ബ്ലോക്ക് റിസോഴ്സ് സെൻററിലൂടെ യാണ് മുഖ്യമായും എസ് എസ് എ വിദ്യാഭ്യാസത്തിൽ ഇടപെടുന്നത് ഇവിടെ ഒരു ബ്ലോക്ക് പ്രോഗ്രാം ഓഫീസറും,നിരവധി അധ്യാപക പരിശീലകരും ഉണ്ടായിരിക്കും.ഏതായാലും വർത്തമാന കാല കേരളീയ പ്രൈമറി വിദ്യാഭ്യാസത്തിന്റെ ഗുണദോഷങ്ങൾക്ക് വലിയ ഒരളവോളം എസ് എസ് എ ആണ് ഉത്തരവാദി. നിശ്ചിത കാലയളവിലേക്ക് കേന്ദ്രഗവൺമെൻറ് ആരംഭിച്ച പദ്ധതിയാണ് ഇത് എങ്കിലും കാലാവധി നീട്ടിക്കൊടുക്കുകയാണ് പതിവ്.ഇതിന്റെ ഫണ്ട് കേന്ദ്രഗവൺമെൻറും സംസ്ഥാനഗവൺമെൻറും മാനദണ്ഡങ്ങൾക്കനുസരിച്ച് നിശ്ചിത ക്രമത്തിൽ പങ്കുവയ്ക്കുകയാണ്.
ഒരു റവന്യൂ ജില്ലയിൽ ഒന്ന് എന്ന ക്രമത്തിലാണ് ഡയറ്റുകൾ ഉള്ളത്.ഡയറ്റുകളോട്(ഡിസ്റ്റ്രിക്ക് ഇൻസ്റ്റിറ്റ്യൂട്ട് ഓഫ് എഡ്യൂക്കേഷണൽ റിസേർച്ച് ആൻഡ് ട്രൈനിംഗ്) ചേർന്ന് ഒരു അധ്യാപക പരിശീലന കേന്ദ്രം ഉണ്ടാകും റവന്യൂ ജില്ലയിലെ സ്ക്കൂൾ വിദ്യാഭ്യാസത്തിന്റെയും അനൗപചാരിക വിദ്യാഭ്യാസത്തിൻറേയും അക്കാഡമിക് മേൽനോട്ടം,പരിശീലനം എന്നിവ ഡയറ്റിന്റെ ചുമതലയാണ്.
സംസ്ഥാന അടിസ്ഥാനത്തിൽ സ്ക്കൂൾ വിദ്യാഭ്യാസത്തിന്റെ അക്കാഡമിക് നേതൃത്ത്വവും നിയന്ത്രണവും സ്റ്റേറ്റ് ഇൻസ്റ്റിറ്റ്യൂട്ട് ഓഫ് എഡ്യൂക്കേഷണൽ റിസേർച്ച് ആൻഡ് ട്രൈനിംഗ് എന്ന സ്ഥാപനം നിർവഹിക്കുന്നു.

കഴിഞ്ഞ കുറച്ചു കാലം കൊണ്ട് കേരളത്തിലെ പ്രാഥമിവിദ്യാഭ്യാസ പാഠപദ്ധതി സമഗ്രമായ മാറ്റത്തിനു വിധേയമായി കഴിഞ്ഞു.അറിവുനിറയ്ക്കാനുള്ള പാത്രമാണ് കുട്ടി എന്ന സങ്കൽപ്പത്തിൽ നിന്നും അറിവു നിർമ്മിക്കേണ്ട വ്യക്തിയാണ് കുട്ടി എന്ന നിയയിലേക്ക് പാഠപദ്ധതി സമീപനം മാറി.

പഠനം രസകരമാകണം, പരിസരത്തുനിന്നും സാഹചര്യത്തിൽ നിന്നും അറിവുനിർമ്മിക്കാൻ പര്യാപ്തമാകണം, കുട്ടികളുടെ കഴിവുകളെ(ശേഷികളെ)വികസിപ്പിക്കാൻ സാദ്ധ്യത ഉള്ളതായിരിക്കണം, പരിസ്ഥിതി ബോധം വളർത്തുന്നതാകണം, കുട്ടികളുടെ വ്യക്തി പരമായ സാധ്യതകൾക്കനുസരിച്ചും പ്രാദേശീയമായ സവിശേഷതകൾക്കനുസരിച്ചും ക്രമീകരിക്കാൻ സാധ്യമായ വിധത്തിൽ അയവുള്ളതായിരിക്കണം ഇവയൊക്കെയാണ് ആധുനിക പാഠപദ്ധതിയുടെ സവിശേഷതകൾ. പരീക്ഷകളിൽ മാർക്കിന് പകരം ഗ്രേഡിംഗ് ഏർപ്പെടുത്തിയത്, തുടർമൂല്യനിർണ്ണയം, പരീക്ഷാലഘൂകരണം ഇവയെല്ലാം ഇതിന്റെ ബാഹ്യമായ പ്രകടനങ്ങളും ചെറിയക്ലാസുകളിൽ പോലും കുട്ടികൾ സ്വയം വിമർശനത്തിനും, പരസ്പര വിശകലനത്തിനും, തയ്യാറാകുന്നത്, സ്വയം നിഗമനങ്ങൾ തയ്യാറാക്കി വസ്തു നിഷ്ഠമായി അവ പരിശോധിച്ച് അറിവിലേയ്ക്ക് എത്തി ചേരുന്നത്,എന്നിവ ആന്തര പ്രകടനങ്ങളുമാണ്. പ്രശ്നാധിഷ്ഠിത സമീപനം, വിമർശനാത്മകമായ പഠനം, സാമൂഹിക ഞ്ജാന നിർമ്മിതി, അറിവിന്റെ നിർമ്മാണം, എന്നിവയാണ് പാഠ്യപദ്ധതിയുടെ ലക്ഷണങ്ങൾ. ഇനി പറയുന്നവ പ്രധാന സാമൂഹ്യപ്രശ്നങ്ങളായി പാഠപദ്ധതി വിലയിരുത്തുകയും പഠനപ്രവർത്തനങ്ങളിൽ ഇവയുടെ പരിഹാരത്തിന് ഊന്നൽ നൽകുകയും ചെയ്യുന്നുണ്ട്. ശാസ്ത്രീയ സ്ഥലജല മാനേജ്മെൻര് ഇല്ല,കൃഷി ജീവിതത്തിൻരെ ഭാഗമായി കാണുന്നില്ല,സങ്കുചിതവും പ്രാദേശീകവുമായ ദേശീയതകലും വർഗീയതയും വളർന്നു വരുന്നു,കായികാധ്വാനത്തോടുള്ള മതിപ്പു കുറയുന്നു -അതു വികസിപ്പിക്കാനുള്ള പദ്ധതികൾ ഇല്ല,തനത് സാംസ്ക്കാരിക പാരന്പര്യത്തേക്കുറിച്ച് അവബോധമില്ല,പാർശ്വ വൽക്കരിക്കപ്പെട്ടവരോട് പരിഗണനയില്ല,പരിസ്ഥിതി സൗഹാർദമായ വികസന വീക്ഷണമില്ല,ശരിയായ പൊതുജനാരോഗ്യ കാഴ്ചപ്പാടില്ല.
താഴെപറയുന്ന പ്രവർത്തനങ്ങളിലൂടെയാണ് കുട്ടി അറിവ് നിർമ്മിക്കുന്നത്

ഇങ്ങനെ അറിവുനിർമ്മിക്കുന്ന കുട്ടി പുതിയ അറിവിന്റെ വെളിച്ചത്തിൽ പുതിയ പ്രതികരണങ്ങൾ നടത്തുകയും പുതിയ പ്രശ്നങ്ങൾ ഏറ്റെടുക്കുകയും ചെയ്യുന്നു.

ബുദ്ധിയുടേയും ശേഷിയുടേയും വികസനത്തെ സംബന്ധിച്ച കാഴ്ചപ്പാട് രൂപീകരിച്ചിരിക്കുന്നത് ഗാഡ്നറുടെ സിദ്ധാന്തം അനുസരിച്ചാണ്. ബുദ്ധി എട്ടു തലങ്ങളിലായി വ്യാപരിച്ചിരിക്കുന്നു.ഭാഷാപരം,ലോജിക് പരം(ഗണിതം യുക്തി),സംഗീതപരം,ശാരീരികം,ദൃശ്യ-സ്ഥലപരം,വ്യക്തി വൈവിദ്ധ്യ പരം,പ്രകൃതി പരം,ആന്തരിക വൈയക്തികം ഇവയുടെ വികസനത്തിനു യോജിക്കുന്ന പ്രവർത്തനങ്ങളാണ് പഠനപ്രവർത്തനങ്ങളിലൂടെ നടത്തുന്നത്


</doc>
<doc id="152842" url="https://ml.wikipedia.org/wiki?curid=152842" title="നൈമിശാരണ്യം">
നൈമിശാരണ്യം

ചക്രം വിഷ്ണു ഭഗവാന്റെയാണ്. ഭഗവാനെയാണ് ഋഷിമാർ കണ്ടത്. 

ഹിന്ദു പുരാണങ്ങളിൽ പ്രതിപാദിക്കുന്ന ഒരു സ്ഥലമാണ് നൈമിശാരണ്യം. ദ്വാപരയുഗത്തിൽ കലിയുടെ വരവിനെക്കുറിച്ച് ചിന്തിച്ചും, ചിന്തിപ്പിച്ചും വ്യാകുലത്തിലാണ്ടുപോയ മഹർഷിമാർ ബ്രഹ്മദേവനെക്കണ്ട് പരിഹാരം തേടി. സകലതിന്റേയും സർവ്വചരാചരങളുടേയും സ്രഷ്ടാവായ ബ്രഹ്മദേവൻ ഒരു സവിശേഷചക്രമുണ്ടാക്കി. സ്വയം ഉരുവിട്ടുകൊണ്ട് ബ്രഹ്മദേവൻ ഋഷികളോട് ഇങ്ങനെ കല്പിച്ചു. ഈ ചക്രം ചെന്ന് പതിക്കുന്ന ഇടം കലിബാധയില്ലായിടമായിരിക്കും എന്ന്. അവിടേക്കു നിങ്ങൾക്ക് യഥേഷ്ടം പോകാം. സത്യത്തിന്റെ യുഗം വരുവോളം നിങ്ങൽ അവിടെ സുഖമായി വസിച്ചു കൊള്ളുക. ആ മേനി ചെന്നു വീണ സ്ഥലമാണു നൈമിശാരണ്യം അഥവാ കുഞ്ചിലക്കാട്. അനേകം മഹർഷിവര്യന്മാർ തപസ്സ് ചെയ്തുകൊണ്ട് ഇന്നും അവിടെ കഴിഞ്ഞു വരുന്നതായി വിശ്വസിച്ചു പോരുന്നു.


</doc>
<doc id="152844" url="https://ml.wikipedia.org/wiki?curid=152844" title="ബാഹ്യകേളി">
ബാഹ്യകേളി

ഇണയിൽ പരമാവധി ലൈംഗിക വികാരമുണർത്തി സംഭോഗത്തിന് തയ്യാറാക്കുന്ന മാനസികവും ശാരീരികവുമായ പ്രവൃത്തിയാണ് ബാഹ്യകേളി അഥവാ രതിപൂർവലീലകൾ (Foreplay). ഇതൊരു സ്നേഹപ്രകടനം (Love making) കൂടിയാണ്. ലൈംഗികബന്ധത്തിന് മുൻപ് ഒഴിച്ചുകൂടാനാകാത്ത ഒരുഘട്ടമാണിത്. ആവശ്യത്തിന് സമയം ബാഹ്യകേളിക്ക് ചിലവഴിക്കാതെയുള്ള ലൈംഗികബന്ധം അതൃപ്തിക്ക് കാരണമായേക്കാം. 
മധുരസംഭാഷണം, ചുംബനം, ആലിംഗനം, തലോടൽ എന്നിവ ബാഹ്യകേളിയിൽ പെടുന്നു. ഇണയുടെ ചുണ്ട്, ചെവി, കഴുത്ത് തുടങ്ങി ശരീര ഭാഗങ്ങളിൽ ലാളിക്കുന്നത് ഫോർപ്ലേയുടെ ഭാഗമാണ്. സ്ത്രീകളിൽ കൃസരി/ഭഗശിശ്നിക, പുരുഷന്മാരിൽ ലിംഗം തുടങ്ങി നാഡീതന്തുക്കൾ ഏറെയുള്ള ഭാഗങ്ങളിലെ മൃദുവായ പരിലാളനവും ബാഹ്യകേളിയിൽ ഉൾപ്പെടുന്നു. പലർക്കും ശരീരത്തിന്റെ ചില പ്രത്യേക ഭാഗങ്ങളിലെ സ്പർശനം ഉത്തേജനത്തിന് ആവശ്യമാണ്. വൃത്തിയും സുഗന്ധവുമുള്ള അന്തരീക്ഷം ഇതിന്‌ ഏറെ അനുയോജ്യമാണ്. നാഡീവ്യവസ്ഥയും മത്തിഷ്ക്കവും ഈ സുഖാനുഭൂതിയിൽ പങ്ക് വഹിക്കുന്നു. മനുഷ്യൻ മാത്രമല്ല, പാമ്പ് മുതലായ പല ജീവിവർഗങ്ങളും ധാരാളം സമയം രതിപൂർവലീലകൾക്ക് ചിലവഴിക്കുന്നതായി കാണാം. 

സന്തോഷകരമായ ബാഹ്യകേളിയിലൂടെ ഉത്തേജനമുണ്ടാവുകയും ശരീരവും മനസും ലൈംഗികബന്ധത്തിനു തയ്യാറാവുകയും ചെയ്യുന്നു. അതോടെ ലിംഗത്തിലെ അറകളിലേക്കും യോനീഭാഗത്തേക്കും ഉള്ള രക്തയോട്ടം വർധിക്കുന്നു. അതിന്റെ ഫലമായി തളർന്നു കിടക്കുന്ന പുരുഷലിംഗം ഉദ്ധരിക്കുന്നു. സ്ത്രീകളിൽ മുറുകി ഇരിക്കുന്ന യോനീനാളം വികസിക്കുകയും നനവും വഴുവഴുപ്പും നൽകുന്ന സ്രവങ്ങൾ (Lubrication) ഉൽപ്പാദിപ്പിക്കപ്പെടുകയും, കൃസരി ഉദ്ധരിക്കുകയും ചെയ്യുന്നു. ഇത് സുഖകരമായ ലൈംഗിക ബന്ധത്തിന് അത്യാവശ്യമാണ്. ലൂബ്രിക്കേഷൻ സ്രവങ്ങളുടെ അഭാവത്തിൽ സ്ത്രീക്ക് ലൈംഗികബന്ധം വേദനാജനകമോ വിരസമോ ആകുവാനും പുരുഷന് ബുദ്ധിമുട്ടേറിയതാകാനും സാധ്യതയുണ്ട്. ഇവിടെയാണ് രതിപൂർവ്വലീലകളുടെ പ്രാധാന്യം. എന്നാൽ പങ്കാളിക്ക് താല്പര്യമില്ലാത്ത രീതികൾ പൂർണമായും ഒഴിവാക്കുക തന്നെ വേണം. 

സ്ത്രീകളിൽ രതിമൂർച്ഛ സംഭവിക്കുന്നത് പുരുഷന്മാരേക്കാൾ വൈകിയായതിനാലും, ലൈംഗിക ഉണർവ്വ് ഏറെ നേരം നീണ്ടു നിൽക്കുന്നതിനാലും ബാഹ്യകേളിയിൽ ഏർപ്പെടുന്നത് സംഭോഗത്തിന്റെ ദൈർഘ്യം വർദ്ധിപ്പിക്കുവാനും, പുരുഷന്മാരിലെ 'സമയക്കുറവ്' ചെറുക്കുവാനും സഹായിക്കുന്നു. ഇത് പുരുഷ ബീജങ്ങളുടെ ഗുണമേന്മ വർധിക്കുവാനും ഉപയുക്തമാണെന്ന് ചില പഠനങ്ങൾ തെളിയിക്കുന്നു. ഇരുപതു മിനുട്ടെങ്കിലും രതിപൂർവ്വലീലകൾക്ക് ചിലവഴിക്കുന്നത് ശരിയായ ലൈംഗിക ഉത്തേജനത്തിന് ആവശ്യമാണെന്ന് പഠനങ്ങൾ പറയുന്നു. ആർത്തവവിരാമം കഴിഞ്ഞ സ്ത്രീകൾക്കും, പ്രായമായ പുരുഷന്മാർക്കും കൂടുതൽ സമയം രതിപൂർവലാളനകൾ വേണ്ടി വന്നേക്കാം. യോനീവരൾച്ചയും, ബന്ധപ്പെടുമ്പോൾ ഉണ്ടാകുന്ന വേദനയും പരിഹരിക്കാൻ ദീർഘനേരം ഫോർപ്ലേയിൽ ഏർപ്പെടുന്നത് സഹായിക്കും. കൃത്രിമമായി നനവ് നൽകുന്ന മികച്ച ലൂബ്രിക്കന്റുകളും (ഉദാ. KY ജെല്ലി) ഉപയോഗിക്കാം. പുതുമയുള്ള ബാഹ്യകേളികൾ ലൈംഗികതയിലെ ആവർത്തനവിരസത അകറ്റും. എല്ലാ ലിംഗവിഭാഗങ്ങളും പൂർവകേളികൾ ഇഷ്ടപ്പെടുന്നവരാണെങ്കിലും പൊതുവേ സ്ത്രീകൾ കൂടുതലായി ബാഹ്യകേളികൾ ആസ്വദിക്കുന്നവരാണെന്ന് പഠനങ്ങൾ പറയുന്നു. പങ്കാളിയുടെ വ്യക്തി ശുചിത്വവും ഇവിടെ പ്രധാനമാണ്. 

ലൈംഗിക വികാരത്തിന്റെ ഉറവിടം തലച്ചോർ തന്നെ. ഈ ഉത്തേജനം വർധിപ്പിക്കുവാൻ പൂർവ്വലീലകൾ ആവശ്യമാണ്. മാനസിക സമ്മർദം/ സ്ട്രെസ് ഒഴിവാക്കുന്നത് ബാഹ്യകേളികൾ ആസ്വദിക്കുന്നതിന് സഹായിക്കും. എന്നാൽ ലൈംഗിക ന്യൂനപക്ഷങ്ങളിൽ (LGBTIA) ഉൾപ്പെടുന്ന അലൈംഗികരായ (Asexuals) വ്യക്തികൾക്ക് ലൈംഗിക താല്പര്യമോ ചിലപ്പോൾ ലൈംഗിക ശേഷിയോ ഉണ്ടാകണമെന്നില്ല. ഇത്തരം സവിശേഷത ഉള്ളവർ ബാഹ്യകേളികളിൽ ഏർപ്പെട്ടത് കൊണ്ട് മാത്രം ലൈംഗിക ഉത്തേജനം ഉണ്ടാവുകയില്ല. 


</doc>
<doc id="152858" url="https://ml.wikipedia.org/wiki?curid=152858" title="വിധവ">
വിധവ

പങ്കാളി മരണപ്പെട്ട സ്ത്രീകളെയാണ് വിധവ (widow) എന്നു പറയുന്നത്. ഇതിന്‌ കൃത്യമായി ഒരു പുല്ലിംഗ പദമില്ല. എങ്കിലും പങ്കാളി മരണപ്പെട്ട പുരുഷനെ ഭാര്യ ഇല്ലാത്തവൻ എന്ന അർത്ഥത്തിൽ 'വിഭാര്യൻ' (widower) എന്നു വിളിക്കുന്നു. വിധവയുടെ പുനർവിവാഹവും സംരക്ഷണവും ഓരോ മതങ്ങളിലും സമൂഹങ്ങളിലും വ്യത്യസ്ത രീതിയിലാണ് കാണപ്പെടുന്നത്. വിധവകളുടെ അവകാശങ്ങൾക്കായി പല സർക്കാരുകളും പല പദ്ധതികളും നടത്തി വരുന്നു. സമൂഹത്തിൽ ഇവർ ജീവിക്കാൻ പലപ്പോഴും പ്രശ്നങ്ങൾ നേരിടുന്നു. തൊഴിൽപരമായും സാമ്പത്തികമായും പുനർവിവാഹത്തിനും വിധവകൾക്ക് പ്രശ്നങ്ങളെ നേരിടേണ്ടി വരാറുണ്ട്. ഇത് ലിംഗവിവേചനത്തിന്റെ ഭാഗമായാണ് കണക്കാക്കപ്പെടുന്നത്. പങ്കാളി മരണപ്പെട്ട അവസ്ഥയെ 'വൈധവ്യം' എന്നു വിളിക്കുന്നു. വിവാഹമോചനശേഷം പങ്കാളി മരിച്ചവരെ ഈ വാക്കുകൊണ്ട് വിവക്ഷിക്കാറില്ല. 


</doc>
<doc id="152865" url="https://ml.wikipedia.org/wiki?curid=152865" title="സ്ത്രീ ഇസ്ലാമിൽ">
സ്ത്രീ ഇസ്ലാമിൽ

സ്ത്രീകൾ സമൂഹത്തിന്റെ ഭാഗമാണ്. അവരെ ആദരിക്കുവാനും ബഹുമാനിക്കുവാനും ഇസ്ലാം മതം നിർദ്ദേശിക്കുന്നു. സമൂഹത്തിൽ ബാദ്ധ്യതകളും ഉത്തരവാദിത്തങ്ങളും ഉള്ളതു പോലെ തന്നെ അവകാശങ്ങളുമുണ്ടെന്ന് ഖുർആൻ പ്രഖ്യാപിക്കുന്നു: 'സ്ത്രീകൾക്കും ന്യായമായ അവകാശങ്ങളുണ്ട്; പുരുഷന്മാർക്ക് അവരിൽനിന്ന് അവകാശങ്ങളുള്ളതുപോലെതന്നെ'.കുടുംബ സംസ്കരണത്തിനും, സമൂഹനിർമ്മിതിക്കും അതുവഴി തലമുറകളുടെ സമുദ്ധാരണത്തിനും സ്ത്രീയുടെ പങ്ക് നിസ്തുലമാണെന്ന കാര്യവും അംഗീകരിക്കുന്നു.. 

"സ്ത്രീകളുടെ കാര്യത്തിൽ അവർ നിന്നോട് വിധി തേടുന്നു.പറയുക:അവരുടെ കാര്യത്തിൽ അല്ലാഹു നിങ്ങൾക്കു വിധിനൽകുന്നു. സ്ത്രീകൾക്ക് നിശ്ചയിക്കപ്പെട്ട അവകാശം നിങ്ങൾ നൽകാതിരിക്കുകയും, എന്നാൽ നിങ്ങൾ വിവാഹം കഴിക്കാൻ മോഹിക്കുകയും ചെയ്യുന്ന അനാധസ്ത്രീകളുടെ കാര്യത്തിലും,ബലഹീനരായ കുട്ടികളുടെ കാര്യത്തിലും ഈ ഗ്രന്ഥത്തിൽ നിങ്ങൾക്ക് വായിച്ചുകേൾപ്പിക്കപ്പെടുന്നത്(നിങ്ങൾ ശ്രദ്ധിക്കുകയും ചെയ്യുക). അനാധകളോട് നിങ്ങൾ നീതിയോട് വർത്തിക്കണമെന്ന കല്പനയും(ശ്രദ്ധിക്കുക). നിങ്ങൾ ചെയ്യുന്ന ഏതൊരു നല്ല കാര്യവും അല്ലാഹു (പൂർണമായി)അറിയുന്നവനാകുന്നു." (സൂറ 4:127)
സ്ത്രീയും പുരുഷനും ഒരേ സ്രോതസ്സിൽനിന്നാണ് സൃഷ്ടിക്കപ്പെട്ടതെന്ന് ഖുർആൻ ഉണർത്തുന്നു: 'ഒരൊറ്റ ശരീരത്തിൽനിന്ന് നിങ്ങളെ നാം സൃഷ്ടിച്ചിരിക്കുന്നു; അതേ ശരീരത്തിൽനിന്ന് തന്നെ അതിന്റെ ഇണയെയും പടച്ചു. അവരണ്ടിൽനിന്നുമായി പെരുത്ത് സ്ത്രീ പുരുഷന്മാരെ ലോകത്ത് അവൻ പരത്തുകയും ചെയ്തു' 
'പുരുഷനാവട്ടെ, സ്ത്രീയാവട്ടെ-സൽക്കർമം അനുഷ്ഠിക്കുന്നത് ആരാണെങ്കിലും ശരി അവർ സത്യവിശ്വാസികളാണെങ്കിൽ അങ്ങനെയുള്ളവരാകുന്നു സ്വർഗാവകാശികൾ' . അല്ലാഹു പറയുന്നു: 'സ്ത്രീയാവട്ടെ, പുരുഷനാവട്ടെ നിങ്ങളിൽ ആരുടെയും കർമത്തെ ഞാൻ നിഷ്ഫലമാക്കുകയില്ല, നിങ്ങളെല്ലാവരും ഒരേ വർഗത്തിൽ പെട്ടവരാണല്ലോ' ' . ശാരീരികവും മാനസികവുമായ വിഷയങ്ങളിൽ പുരുഷനും സ്ത്രീയും വ്യത്യസ്തത പുലർത്തുന്നുണ്ടെങ്കിലും ദൈവിക സന്നിധിയിൽ സ്ത്രീയും പുരുഷനും സമന്മാരാണെന്ന് ഖുർആൻ പറയുന്നു."നിങ്ങളുടെ ഭാര്യമാർ നിങ്ങളുടെ ക്റുഷിയിടമാകുന്നു.അതിനാൽ നിങ്ങൾ ഇച്ചിക്കും വിധം നിങ്ങൾക്ക് നിങ്ങളുടെ ക്റുഷിയിടത്തിൽ ചെല്ലാവുന്നതാണു.നിങ്ങളുടെ നന്മക്കു വേണ്ടത് നിങ്ങൾ മുൻകൂട്ടി ചെയ്തു വെക്കേണ്ടതുമാണു.നിങ്ങൾ അല്ലാഹുവെ സൂക്ഷിക്കുകയും അവനുമായി നിങ്ങൾ കണ്ടുമുട്ടേണ്ടതുണ്ടെന്ന് അറിഞ്ഞിരിക്കുകയും ചെയ്യുക.സത്യവിശ്വാസികൾക്ക് നീ സന്തോഷവാർത്ത അറിയിക്കുക.(സൂറ 2:223) :" സ്ത്രീകൾക്ക് അവരുടെ വിവാഹമൂല്യങ്ങൾ മന:സ്സംത്റുപ്തിയോടുകൂടി നിങ്ങൾ നൽകുക.ഇനി അതിൽനിന്ന് വല്ലതും സന്മനസ്സോടെ അവർ വിട്ടുതരുന്നപക്ഷം നിങ്ങളത് സന്തോഷപൂർവം സുഖമായി ഭക്ഷിച്ചുകൊള്ളുക" സൂറ 4:4):"സ്ത്രീകളുടെ കാര്യത്തിൽ അവർ നിന്നോട് വിധി തേടുന്നു.പറയുക:അവരുടെ കാര്യത്തിൽ അല്ലാഹു നിങ്ങൾക്കു വിധിനൽകുന്നു. സ്ത്രീകൾക്ക് നിശ്ചയിക്കപ്പെട്ട അവകാശം നിങ്ങൾ നൽകാതിരിക്കുകയും, എന്നാൽ നിങ്ങൾ വിവാഹം കഴിക്കാൻ മോഹിക്കുകയും ചെയ്യുന്ന അനാധസ്ത്രീകളുടെ കാര്യത്തിലും,ബലഹീനരായ കുട്ടികളുടെ കാര്യത്തിലും ഈ ഗ്രന്ധത്തിൽ നിങ്ങൾക്ക് വായിച്ചുകേൾപ്പിക്കപ്പെടുന്നത്(നിങ്ങൾ ശ്രദ്ധിക്കുകയും ചെയ്യുക). അനാധകളോട് നിങ്ങൾ നീതിയോട് വർത്തിക്കണമെന്ന കല്പനയും(ശ്രദ്ധിക്കുക). നിങ്ങൾ ചെയ്യുന്ന ഏതൊരു നല്ല കാര്യവും അല്ലാഹു (പൂർണമായി)അറിയുന്നവനാകുന്നു." (സൂറ 4:127)

സ്ത്രീകളെ അങ്ങേയറ്റം ആദരിക്കാനും മാതാവെന്ന നിലയിലും ഇണയെന്ന നിലക്കും സഹോദരിഎന്ന നിലക്കും പുത്രിഎന്ന നിലക്കുമെല്ലാം ആ പരിഗണന വകവെച്ചു കൊടുക്കാനും പ്രവാചകൻ(സ) കല്പ്പിക്കുന്നു. ഉമർ(റ) പറയുന്നു: 'ഞങ്ങൾ ജാഹിലിയ്യാ കാലത്ത് സ്ത്രീകൾക്ക് ഒരു വിലയും കൽപിച്ചിരുന്നില്ല. എന്നാൽ ഇസ്ലാം സമാഗതമാവുകയും അല്ലാഹു അവരെക്കുറിച്ച് സംസാരിക്കുകയും ചെയ്തപ്പോഴാണ് അവർക്കും അവകാശമുണ്ടെന്ന് ബോധ്യമായത്'. 
'ഭൌതിക ലോകത്തെ ഏറ്റവും നല്ല വിഭവമാണ് സദ്വൃത്തയായ സ്ത്രീ. നീ അവളെ നോക്കിയാൽ നിന്നെ അവൾ സന്തോഷിപ്പിക്കും; നിന്റെ അഭാവത്തിൽ നിന്റെയെല്ലാം അവൾ സംരക്ഷിക്കും' 
ഇബ്നു അബ്ബാസി(റ)ൽ നിന്ന്: പ്രവാചകൻ(സ) പറഞ്ഞു: 'നാലു കാര്യങ്ങൾ നേടിയവന് ഇഹത്തിലും പരത്തിലും ഉത്തമമായത് ലഭിച്ചു - അല്ലാഹുവെ വാഴ്ത്തുന്ന നാവ്, നന്ദിയുള്ള മനസ്സ്, പ്രയാസങ്ങൾ സഹിക്കാൻ കഴിയുന്ന ശരീരം, തന്റെ ശരീരത്തിലും ഭർത്താവിന്റെ ധനത്തിലും തിന്മ ആഗ്രഹിക്കാത്ത ഭാര്യ' . പ്രവാചകൻ(സ) പറഞ്ഞു: സ്ത്രീകൾ പുരുഷന്മാരുടെ കൂടപ്പിറപ്പുകളാണ്' 
നബി(സ)യോട് ഒരാൾ ചോദിച്ചു: 'അല്ലാഹുവിന്റെ ദൂതരേ, ഞാൻ നല്ലനിലയിൽ സഹവസിക്കാൻ ഏറ്റവും അർഹൻ ആരാണ്? അവിടുന്ന് പറഞ്ഞു: 'നിന്റെ മാതാവ്' അയാൾ വീണ്ടും ചോദിച്ചു: 'പിന്നെ ആരാണ്?' നബി(സ) പറഞ്ഞു: 'നിന്റെ മാതാവ്.' വീണ്ടും ചോദിച്ചു: 'പിന്നെ ആരാണ്?' 'നിന്റെ മാതാവ്.' അയാൾ പിന്നെയും ചോദിച്ചു: 'ശേഷം ആരാണ്?' അവിടുന്ന് പറഞ്ഞു: 'നിന്റെ പിതാവ്' 
'മാതാവിന്റെ കാൽക്കീഴിലാണ് സ്വർഗം' എന്ന പ്രവാചക വചനം പ്രസിദ്ധമാണ്.
പ്രവാചകൻ(സ) പറഞ്ഞു: 'ഏതൊരുവന് ഒരു പുത്രിയുണ്ടാവുകയും എന്നിട്ട് അവളെ നന്നായി പഠിപ്പിക്കുകയും സംസ്കരിക്കുകയും ചെയ്തുവോ അതുകാരണം പരലോകത്ത് അവന് സ്വർഗം ലഭിക്കുന്നതാണ്.'
'ഒരാൾക്ക് ഒരു പെൺകുട്ടിയുണ്ടായി. അവളെ അയാൾ കുഴിച്ചുമൂടിയില്ല. അപമാനിച്ചില്ല. ആൺകുട്ടികൾക്ക് അവളേക്കാൾ പ്രത്യേക പരിഗണന നൽകിയില്ല. എങ്കിൽ അയാളെ അല്ലാഹു സ്വർഗത്തിൽ പ്രവേശിപ്പിക്കുന്നതാണ്' 

പെൺഭൂണഹത്യ വർദ്ദിച്ചു കൊണ്ടിരിക്കുന്ന ഇക്കാലത്ത് ഇക്കാര്യം പ്രത്യേകം ശ്രദ്ധേയമാണ്. സ്ത്രീകൾക്ക് ജീവിക്കാൻ പോലും അവസരം നിഷേധിച്ചിരുന്ന കാലഘട്ടത്തിലായിരുന്നു പ്രവാചകൻ മുഹമ്മദിന്റെ ആഗമനം. അജ്ഞാന കാലത്തെ അറബികൾ പെൺകുട്ടികളെ അപമാനത്തോടെ കണ്ടിരുന്നതായും ജീവനോടെ കുഴിച്ചു മൂടിയിരുന്നതായും ഖുർആൻ പറയുന്നു. 'അവരിലൊരാൾക്ക് ഒരു പെൺകുട്ടി ജനിച്ചതായി സന്തോഷവാർത്ത ലഭിച്ചാൽ കഠിനദുഃഖം കടിച്ചിറക്കിക്കൊണ്ട് അവന്റെ മുഖം കറുത്തിരുണ്ടുപോവുന്നു. അവൻ ആളുകളിൽനിന്ന് മാറി നടക്കുന്നു; ഈ സന്തോഷവാർത്ത ലഭിച്ചതിന് ശേഷം ആരെയും കാണാതിരിക്കാൻ വേണ്ടി. അപമാനം സഹിച്ചുകൊണ്ട് പുത്രിയെ വളർത്തണോ അതോ ജീവനോടെ കുഴിച്ചു മൂടണോ എന്നവൻ ആലോചിച്ചുകൊണ്ടിരിക്കുന്നു' . ഇത്തരമൊരു ഘട്ടത്തിൽ പെൺകുട്ടികളെ കുഴിച്ചുമൂടുന്ന ദുരാചാരം ഇല്ലാതാക്കുകയും ഈ കൊടും ക്രൂരതക്ക് പാരത്രിക ലോകത്ത് ഉത്തരം ബോധിപ്പിക്കേണ്ടിവരുമെന്ന് ഉണർത്തുകയും ചെയ്തു: 'ജീവനോടെ കുഴിച്ചു മൂടപ്പെട്ട പെൺകുഞ്ഞിനോട് ചോദിക്കപ്പെടുമ്പോൾ; അവൾ എന്ത് തെറ്റിന്റെ പേരിലാണ് വധിക്കപ്പെട്ടത് എന്ന്!' .പെൺകുട്ടികൾ ജനിക്കുന്നത് ദൈവാനുഗ്രഹമായി പഠിപ്പിക്കുകയും സ്വർഗ പ്രവേശനത്തിന് കാരണമാവുന്ന അനുഗ്രഹമാണെന്ന് പ്രവാചകൻ(സ) ഉണർത്തുകയുെ ചെയ്തു. 'ഒരാൾക്ക് രണ്ടു പെൺമക്കളുണ്ടാവുകയും അവരെ അയാൾ നന്നായി പരിപാലിക്കുകയും ചെയ്താൽ അവർ മൂലം അയാൾ സ്വർഗ പ്രവേശനത്തിന് അർഹനായിത്തീരും'

'പുരുഷന്മാർ സമ്പാദിച്ചതെന്തോ അതിനനുസരിച്ച് അവർക്ക് വിഹിതമുണ്ട്. സ്ത്രീകൾ സമ്പാദിച്ചതെന്തോ അതിനനുസരിച്ച് അവർക്കും വിഹിതമുണ്ട്'. ഇബ്നു ഹസം(റ) പറയുന്നു: 'വീടും സ്ഥലവും ഉടമപ്പെടുത്താനും കച്ചവടം ചെയ്യാനും വിവാഹമൂല്യം ദാനം ചെയ്യാനുമൊക്കെ സ്ത്രീക്ക് അധികാരമുണ്ട്. പിതാവിനോ ഭർത്താവിനോ അതിനെ എതിർക്കാൻ അവകാശമില്ല'
ഇണയെ തീരുമാനിക്കാനുള്ള അവകാശം ഇസ്ലാം സ്ത്രീക്ക് നൽകുന്നു. അവരുടെ സമ്മതമില്ലാതെ നടത്തപ്പെടുന്ന വിവാഹങ്ങൾ റദ്ദാക്കാനുള്ള അവകാശവും അനുവദിച്ചു നൽകുന്നു. പ്രവാചകൻ(സ) പറഞ്ഞു: 'മകളുടെ മാരനെ തീരുമാനിക്കാൻ രക്ഷിതാവിന് അധികാരമില്ല'. അബ്ദുല്ലാഹിബ്നു ബുറൈദ(റ)യിൽനിന്ന് നിവേദനം: ഒരു യുവതി നബി(സ)യുടെ അടുക്കൽ വന്ന് പറഞ്ഞു: 'എന്റെ പിതാവ് സ്വന്തം സഹോദര പുത്രനെക്കൊണ്ട്, എന്നിലൂടെ അദ്ദേഹത്തിന്റെ പോരായ്മ പരിഹരിക്കാനായി, എന്റെ അനുമതി കൂടാതെ, എന്നെ വിവാഹം ചെയ്തു കൊടുത്തിരിക്കുന്നു' ഇതുകേട്ട പ്രവാചകൻ(സ) കാര്യം തീരുമാനിക്കാനുള്ള അവകാശം അവൾക്കു നൽകി. അപ്പോൾ ആ സ്ത്രീ പറഞ്ഞു: 'എന്റെ പിതാവിന്റെ പ്രവൃത്തി ഞാൻ അംഗീകരിക്കുന്നു. എന്നാൽ ഞാൻ ഇങ്ങനെ ചെയ്തത് ഇക്കാര്യത്തിൽ പിതാക്കൾക്ക് യാതൊരു അധികാരവുമില്ലെന്ന് സ്ത്രീകളെ ബോധ്യപ്പെടുത്തുന്നതിന് വേണ്ടിയാണ്' 

'മാതാപിതാക്കളും അടുത്ത ബന്ധുക്കളും വിട്ടുപോയ സ്വത്തിൽ പുരുഷന്മാർക്ക് വിഹിതമുണ്ട്. മാതാപിതാക്കളും അടുത്ത ബന്ധുക്കളും വിട്ടുപോയ സ്വത്തിൽ സ്ത്രീകൾക്കും വിഹിതമുണ്ട്' 


</doc>
<doc id="152870" url="https://ml.wikipedia.org/wiki?curid=152870" title="അനലാശ്മം">
അനലാശ്മം

തവിട്ടു മുതൽ കറുപ്പുവരെ വിവിധ നിറങ്ങളിൽ അതാര്യമായ വസ്തുവാൽ നിർമിതമായ ഒരിനം ശിലയെയാണ് അനലാശ്മം (Flint) എന്നു പറയുന്നത്. ഗൂഢക്രിസ്റ്റലീയ (crypto crystalline) സിലിക്കയുടെ സാന്ദ്രമായ സംഘടനയാണ് ഇതിനുള്ളത്. ഇതിനെക്കുറിക്കാൻ "ഫ്ലിന്റ്" എന്ന ആംഗലപദം തന്നെ സാധാരണ ഉപയോഗിക്കാറുണ്ട്. അപക്ഷയത്തിനു വിധേയമാവുമ്പോൾ മഞ്ഞയോ ഇളം തവിട്ടോ ആയിത്തീരുന്നു. കണ്ണാടി, ഇരുമ്പ് എന്നിവയെക്കാളും കടുപ്പമുള്ള പദാർഥം; കാഠിന്യം ഏഴ്. അല്പമാത്രമായി മാലിന്യങ്ങൾ കലർന്നു കാണുന്നു. അവ മിക്കവാറും കാർബൺമയം ആയിരിക്കും.

വിവിധ വലിപ്പങ്ങളിലുള്ള പർവകങ്ങളായാണ് (nodules) ഇവ കണ്ടുവരുന്നത്. മീറ്ററുകളോളം വ്യാസമുള്ള ദീർഘവൃത്തജ (ellipsoid)ങ്ങളായോ, ഉരുണ്ട് സാരണീബദ്ധമായോ (tabular) അവസ്ഥിതമാവാം. ഡോളമൈറ്റ്, ചുണ്ണാമ്പുകല്ല് എന്നിവയുമായി ഇടകലർന്നാണ് സാധാരണ കാണാറുള്ളത്. നദീതടങ്ങളിൽ ഉരുളൻ കല്ലുകളുടെ രൂപത്തിൽ ധാരാളമായി ഉണ്ടായിരിക്കും. അടരുകളായിട്ടാണ് അവസ്ഥിതിയെങ്കിൽ അവ സമീപശിലാസ്തരങ്ങൾക്കു സമാന്തരമായിരിക്കും.

കുഴിച്ചെടുക്കുമ്പോൾ അധികം ഉറപ്പില്ലാത്തതായി കണ്ടുവരുന്ന ഈ ശില വായുസമ്പർക്കംകൊണ്ട് ക്രമേണ ദൃഢമായിത്തീരുന്നു. ശംഖാഭമായ(conchoidal) പൊട്ടൽ (fracture) ഉണ്ടായിരിക്കും. കനം കുറഞ്ഞ അലകുകളായി അടർത്തി മാറ്റാം. ഈ അലകുകളുടെ അരികുകൾ മൂർച്ചയുള്ളതായിരിക്കും. നന്നായി ചൂടാക്കിയ ഫ്ലിന്റ് പെട്ടെന്ന് വെള്ളത്തിലിട്ടാൽ വെള്ളനിറത്തിലുള്ള ക്വാർട്ട്സായി രൂപാന്തരപ്പെടുന്നു.

ശിലായുഗത്തിലെ മനുഷ്യൻ ആയുധങ്ങൾക്കും മറ്റുപകരണങ്ങൾക്കും ഫ്ലിന്റ് ഉപയോഗപ്പെടുത്തിയിരുന്നു. ചീളികളായി അടർത്തിയെടുക്കുന്നതിനും കൂർപ്പിക്കുന്നതിനുമുള്ള സൌകര്യംകൊണ്ടാണ് ഇത്തരത്തിൽ പ്രയോജകീഭവിച്ചത്. അനലാശ്മ നിർമിതമായ കുന്തങ്ങളും ശരങ്ങളും മറ്റുപകരണങ്ങളും കണ്ടെടുത്തിട്ടുണ്ട്. തീയുണ്ടാക്കുന്നതിനും ഫ്ലിന്റ് കഷണങ്ങളാണ് ഉപയോഗിച്ചിരുന്നത്. 17-ഉം 18-ഉം 19-ഉം നൂറ്റാണ്ടുകളിൽ തോക്കുകളിലെ കാഞ്ചികൾക്കായി ഫ്ലിന്റ് ഉപയോഗിച്ചിരുന്നു. ഫ്ലിന്റു കൊണ്ടുള്ള കൽച്ചട്ടികൾ ഇന്നും പ്രചാരത്തിലുണ്ട്. കളിമൺ വ്യവസായം, പെയിന്റ് നിർമ്മാണം എന്നിവയിൽ ഒരസംസ്കൃതവസ്തുവായി ഫ്ലിന്റ് ഉപയോഗിച്ചുവരുന്നു.



</doc>
<doc id="152887" url="https://ml.wikipedia.org/wiki?curid=152887" title="ആർ.എസ്. ഉണ്ണി">
ആർ.എസ്. ഉണ്ണി

കേരളത്തിലെ പ്രമുഖനായ ഒരു രാഷ്ട്രീയ പ്രവർത്തകനായിരുന്നു ആർ. എസ്. ഉണ്ണി. ആർ.എസ്.പിയുടെ മുതിർന്ന നേതാവായിരുന്ന ആർ. എസ്. ഉണ്ണി 1967ലും 70ലും 77ലും 80ലും 82ലും നടന്ന തെരഞ്ഞെടുപ്പുകളിൽ കൊല്ലത്തെ ഇരവിപുരം മണ്ഡലത്തിൽ നിന്നും വിജയിച്ചു. നാലാം കേരള നിയമസഭയിലെ ഡെപ്യൂട്ടി സ്‌പീക്കർ ആയിരുന്നു. 1970ൽ നാലാം കേരള നിയമസഭയിലേക്ക് നടന്ന ആദ്യ ഡെപ്യൂട്ടി സ്‌പീക്കർ തെരഞ്ഞെടുപ്പിൽ ആർ.എസ്.ഉണ്ണിയും വി.കെ. ഗോപിനാഥനും തമ്മിലുള്ള മൽസരത്തിൽ ഉണ്ണി തെരഞ്ഞെടുക്കപ്പെട്ടു. ഉണ്ണിക്ക് 70ഉം ഗോപിനാഥന് 64 ഉം വോട്ടാണ് കിട്ടിയത്. 67ൽ അദ്ദേഹത്തെ എതിർത്ത കോൺഗ്രസിലെ കെ. കെ. കൃഷ്ണനേക്കാൾ 13148 വോട്ട് കൂടുതലാണ് ആർ.എസ്. ഉണ്ണിക്ക് ലഭിച്ചത്. 70ലെ തെരഞ്ഞെടുപ്പിൽ എസ്.എസ്.പിയിലെ കൈപ്പാറ ഷംസുദ്ദീനെ 18502 വോട്ടിനും 77ൽ എൻ.ആർ.എസ്.പിയിലെ ആർ.എൻ പരമേശ്വരനെ 16453 വോട്ടിനും 80ൽ മുസ്ലിംലീഗിലെ എ. യൂനുസ്‌കുഞ്ഞിനെ 13569 വോട്ടിനും 82ൽ യൂനുസ്‌കുഞ്ഞിനെ 780 വോട്ടിനുമാണ് ആർ.എസ്. ഉണ്ണി തോൽപ്പിച്ചത്..


</doc>
<doc id="152890" url="https://ml.wikipedia.org/wiki?curid=152890" title="ശതവാഹനന്മാർ">
ശതവാഹനന്മാർ

ഡെക്കാൻ പ്രദേശത്ത് ആധിപത്യം സ്ഥാപിച്ചിരുന്ന ഒരു പ്രാചീന രാജവംശമായിരുന്നു ശതവാഹനന്മാർ അഥവാ ആന്ധ്രജന്മാർ. ഗോദാവരിയുടേയും കൃഷ്ണയുടേയും ഇടയിൽ വരുന്ന ആന്ധ്രദേശമായിരുന്നു ഇവരുടെ ഭരണകേന്ദ്രം. അശോകന്റെ സംസ്ഥാനമായിരുന്ന ഇത് അദ്ദേഹത്തിന്റെ മരണശേഷം സുമുഖന്റെ നേതൃത്വത്തിൽ കൈക്കലാക്കുകയും ‘ശ്രീകാകുളം’ തലസ്ഥാനമാക്കി ശതവാഹനവംശം സ്ഥാപിക്കുകയും ചെയ്തു. ഈ വംശത്തിലെ ഇരുപത്തിമൂന്നാമത്തെ രാജാവായ ഗൗതമപുത്ര ശതകർണ്ണിയാണ് ഏറ്റവും പ്രബലൻ.


</doc>
<doc id="152896" url="https://ml.wikipedia.org/wiki?curid=152896" title="വാകത്താനം">
വാകത്താനം

കോട്ടയം ജില്ലയിൽ ചങ്ങനാശ്ശേരി താലൂക്കിൽ ഉള്ള ഒരു സ്ഥലവും പഞ്ചായത്തുമാണ് വാകത്താനം. ചങ്ങനാശ്ശേരി താലൂക്കിലെ മാടപ്പള്ളി, തോട്ടയ്ക്കാട്, കോട്ടയം താലൂക്കിലെ പുതുപ്പള്ളി എന്നിവ സമീപ പഞ്ചായത്തുകളാണ്. പഞ്ചായത്ത് ഓഫീസ് സ്ഥിതി ചെയ്യുന്ന ഞാലിയാകുഴിയിൽ ആണ് ബസ് സ്റ്റാൻഡും, പ്രമുഖ വ്യാപാര സ്ഥാപനങ്ങളും ഉള്ളത്.മരച്ചീനികൃഷിയ്ക്ക് പേരുകേട്ട സ്ഥലമാണ് വാകത്താനം. ഇപ്പോൾ മറ്റു പ്രദേശങ്ങളിലെപ്പോലെ റബ്ബറും പ്രധാന വിളയായിട്ടുണ്ട്.പ്രസിദ്ധ ഹൈന്ദവ തീർത്ഥാടനകേന്ദ്രമായ തോട്ടയ്ക്കാട് ശ്രീ ശങ്കരനാരായണ സ്വാമി ക്ഷേത്രം 4 കിലോമീറ്റർ അകലെയാണ്. ഇവിടെയുള്ള വള്ളിക്കാട്ട് ദയറ അറിയപ്പെടുന്ന ഒരു തീർഥാടന കേന്ദ്രമാണ്. പ്രധാന വിദ്യാലയങ്ങൾ ജെറുസലേം മൗണ്ട് ഹയർ സെക്കൻഡറി സ്ക്കൂൾ, എം.ജി.എം. ഹയർ സെക്കൻഡറി സ്ക്കൂൾ എന്നിവയാണ്.


</doc>
