<doc id="164024" url="https://ml.wikipedia.org/wiki?curid=164024" title="അപ്പലേച്ചിയൻ പർവതനം">
അപ്പലേച്ചിയൻ പർവതനം

വടക്കേ അമേരിക്കയുടെ കിഴക്കേതീരത്ത് സ്ഥിതി ചെയ്യുന്ന അപ്പലേച്ചിയൻ പർവതങ്ങളുടെ ഉദ്ഭവത്തിനു നിദാനമായിത്തീർന്ന ഭൌമപ്രക്രിയയെ അപ്പലേച്ചിയൻ പർവതനം എന്നു പറയുന്നു. ആഴംകുറഞ്ഞ സമുദ്രഭാഗങ്ങളിലെ അവസാദശിലാശേഖരങ്ങൾ (sedimentary rocks) പാർശ്വികമായ ബലങ്ങൾക്കു വിധേയമായി മടങ്ങി ഒടിഞ്ഞ് പർവതങ്ങളായി ഉയർത്തപ്പെടുന്ന പ്രക്രിയയാണ് പർവതനം (Orogeny).

ഭൂമിയുടെ ചരിത്രത്തിൽ ഇത്തരം പ്രക്രിയകൾ പലതവണ ഉണ്ടായിട്ടുള്ളതായി കാണാം. ഏതാണ്ട് പത്തുകോടി വർഷങ്ങൾകൊണ്ടാണ് അപ്പലേച്ചിയൻ പർവത നിരകൾ ഉടലെടുത്തത് എന്ന് അനുമാനിക്കുന്നു. ഈ പർവതന പ്രക്രിയയുടെ തുടക്കം 110 കോടി വർഷങ്ങൾ മുൻപായിരുന്നു. പ്രോട്ടെറോസോയിക് (Proterozoic) യുഗത്തിൽ നിമ്നപ്രദേശമായിരുന്ന അപ്പലേച്ചിയൻ മേഖലയിൽ കിഴക്കും തെക്കുകിഴക്കും നിന്ന് കളിമണ്ണും ചുണ്ണാമ്പും കലർന്ന മണലും ചരലും വന്നടിഞ്ഞു. ഈ മേഖലയിലെ പടിഞ്ഞാറും വടക്കു പടിഞ്ഞാറും അരികുകളിൽ അവസാദശിലാശേഖരങ്ങളുടെ അടരുകൾ താരതമ്യേന കട്ടികുറഞ്ഞോ മറ്റു ശിലാസ്തരങ്ങളുമായി വിലയിച്ചോ കാണപ്പെടുന്നു. കിഴക്കും തെക്കുകിഴക്കും ഭാഗങ്ങളിൽ നിലവിലിരുന്ന കരപ്രദേശം തുടർച്ചയായോ ഇടവിട്ടോ ഉയർന്നുകൊണ്ടിരുന്നു. ഈ പ്രദേശം പിന്നീട് അറ്റ്ലാന്റിക് സമുദ്രത്തിൽ നിമജ്ജിതമായി. അന്ന് ഭൂ-അഭിനതി (geosyncline) ആയിരുന്ന അപ്പലേച്ചിയൻ പ്രദേശത്തോടൊപ്പം ഇപ്പോഴത്തെ മിസിസിപ്പിതടവും ആഴം കുറഞ്ഞ സമുദ്രഭാഗമായിരുന്നു. ഈ പ്രദേശത്തു കാണുന്ന ചുണ്ണാമ്പുകല്ലുകളും ജീവാശ്മങ്ങളും ഇതിനു തെളിവാണ്. ക്രമേണ ഈ ഭൂഭാഗം എക്കലും വണ്ടലുംകൊണ്ട് നിറഞ്ഞ് ഒരു ചതുപ്പുപ്രദേശമായിത്തീർന്നു. തുടർന്ന് ഇവിടെ വൻ വൃക്ഷങ്ങളും സസ്യങ്ങളും നിബിഡമായി വളരാൻ തുടങ്ങി. പിൽക്കാലത്തുണ്ടായ സജീവമായ അവസാദ നിക്ഷേപണത്തിന്റെ ഫലമായി ഇവ മണ്ണിനടിയിൽപെട്ട് ഇന്നത്തെ കൽക്കരിനിക്ഷേപങ്ങളായി മാറി. പ്രതലസംരചനയിൽ കാലാകാലങ്ങളിൽ വന്നുകൊണ്ടിരുന്ന മാറ്റങ്ങളെയാണ് ഇവ സൂചിപ്പിക്കുന്നത്. കിഴക്കരികിലായി സസ്യജീവാശ്മങ്ങൾ, ചരൽ, മണൽക്കല്ലുകൾ എന്നിവയുടെ ആധിക്യമുള്ള സ്തരങ്ങളും കളിമണ്ണടരുകളും ഒന്നിടവിട്ടു കാണുന്നതും മറ്റൊരു തെളിവാണ്. ഇതിൽനിന്നും അവസാദങ്ങളുടെ ഭാരത്താൽ ഭൂ-അഭിനതി താഴ്ന്നുകൊണ്ടിരുന്നപ്പോൾതന്നെ അതിന്റെ കിഴക്കരിക് ഇടയ്ക്കിടെ ഉയർന്നിരുന്നതായി അനുമാനിക്കേണ്ടിയിരിക്കുന്നു. നിക്ഷേപണംമൂലം അഭിനതിയുടെ വളർച്ച ത്വരിതപ്പെട്ടിരുന്നപ്പോൾതന്നെ പർവത-വിരചന ശക്തികൾ പ്രാബല്യത്തിലായിരുന്നു; ഇങ്ങനെ ഉയർന്ന ഭാഗങ്ങൾ നിക്ഷേപണ ക്രിയയ്ക്കു സഹായകവുമായി. പാലിയോസോയിക് (palaeozoic) യുഗത്തിന്റെ അന്ത്യത്തോടെ അന്തർജാതബലങ്ങളുടെ (endogenic forces) പ്രവർത്തനവും തുടർന്നുള്ള ഭൂവൽക്കസഞ്ചലനവും കൊണ്ട് ശിലാപ്രസ്തരങ്ങൾ ഒടിഞ്ഞുമടങ്ങി ഉയർത്തപ്പെട്ടു. മടക്കലിന്റെ ഫലമായി കൂടുതൽ നിബിഡമായിത്തീർന്ന ശിലാപാളികളിൽ കായാന്തരണ പ്രക്രിയകൾ (metamorphic processes) സജീവമായിത്തീർന്നു.

ചില ഭൂമിശാസ്ത്രജ്ഞരുടെ അഭിപ്രായത്തിൽ പാലിയോസോയിക് യുഗത്തിന്റെ അന്ത്യത്തിലുണ്ടായ പർവതനം ഒന്നുമാത്രമല്ല അപ്പലേച്ചിയൻ നിരകളുടെ ഉദ്ഭവത്തിനു നിദാനം. ഓർഡോവിഷൻ (Ordovician) കാലഘട്ടം മുതൽക്കുതന്നെ പർവതന പ്രക്രിയകൾ ഈ മേഖലയിൽ ആരംഭിച്ചിരുന്നു. വിവിധ ഘട്ടങ്ങളിലായി പൂർത്തിയായ പർവതനിർമിതിയിലെ ഏറ്റവും പ്രമുഖമായ കാലഘട്ടമാണ് അപ്പലേച്ചിയൻ പർവതനമായി അറിയപ്പെടുന്നത്.

യൂറോപ്പിലെ കാലിഡോണിയൻ (Calidonian), ഹെർസീനിയൻ (Hercynian) എന്നീ പർവതനങ്ങൾക്കു സമകാലികമായ ശിലാപടലങ്ങൾ അപ്പലേച്ചിയൻ നിരകളിൽ കാണുന്നുണ്ട്. കിഴക്കു പടിഞ്ഞാറ് മൂന്നു മേഖലകളായി വിഭജിക്കാവുന്ന തരത്തിലാണ് പർവതങ്ങളുടെ കിടപ്പ്. തികച്ചും ക്രമാനുഗതമായ പാലിയോസോയിക് ശിലാപ്രസ്തരങ്ങളാൽ സവിശേഷമായ അപ്പലേച്ചിയൻ അഭിനതിയുടെ മടക്കപ്പെട്ട ഭാഗങ്ങളാണ് ഈ നിരകൾ. വ്യക്തമായ വിവർത്തനിക (tectonic) രേഖകൊണ്ടു വേർതിരിക്കപ്പെട്ട അപ്പലേച്ചിയൻ പീഠഭൂമിയാണ് അടുത്തത്. ഇവിടെ വലനപ്രക്രിയകളുടെ പ്രഭാവം കാണുന്നില്ല. ജീവാശ്മരഹിതമല്ലാത്ത പഴക്കമേറിയ ശിലകളാണ് ഈ പ്രദേശത്തുള്ളത്. മൂന്നാമത്തെ വിഭാഗമാണ് പീഡ്മോണ്ട് പ്രദേശം (Piedmont province). പ്രീകാമ്പ്രിയൻ കാലത്തെ ആഗ്നേയശിലകളും കായാന്തരിതശിലകളുമാണിവിടെ കാണപ്പെടുന്നത്.



</doc>
<doc id="164026" url="https://ml.wikipedia.org/wiki?curid=164026" title="ലാറി കിങ്">
ലാറി കിങ്

അമേരിയ്ക്കൻ ടെലിവിഷൻ, റേഡിയോ രംഗത്തെ സജീവ സാന്നിദ്ധ്യമാണ് ലാറി കിങ്. (ജനനം:നവം. 19, 1933) നാനാതുറയിലെ പ്രശസ്തരായ പ്രമുഖരുമായി കിങ് നടത്തിയ അഭിമുഖ സംഭാഷണങ്ങൾ അമേരിയ്ക്കൻ മാധ്യമരംഗത്ത് ചർച്ചാവിഷയമായിട്ടുണ്ട്. 1985 ൽ ആരംഭിച്ച "ലാറി കിങ് ലൈവ് ഓൺ സി.എൻ.എൻ" എന്ന പരിപാടി ഏറെ ശ്രദ്ധ പിടിച്ചുപറ്റിയിരുന്നു.


</doc>
<doc id="164035" url="https://ml.wikipedia.org/wiki?curid=164035" title="ലോക നിലവാര ദിനം">
ലോക നിലവാര ദിനം

എല്ലാ വർഷവും ഒൿടോബർ പതിനാല് ലോക നിലവാര ദിനം ആയി ആചരിച്ചുവരുന്നു.. വ്യാപാരം, സാങ്കേതികമുന്നേറ്റം, വിജ്ഞാനവ്യാപനം എന്നിവ ലക്ഷ്യമാക്കി 1946 ഒക്ടോബർ 14 ന് ലണ്ടനിൽ 25 രാജ്യങ്ങളിലെ പ്രതിനിധികൾ ചേർന്ന് നിലവാര നിർണ്ണയത്തിനായി പൊതുവായ ഒരു അന്തർദ്ദേശീയ സംവിധാനം ഉണ്ടാവുന്നതിനെ കുറിച്ച് ചർച്ച നടത്തി ഇൻറർനാഷണൽ ഇലൿട്രോകെമിക്കൽ കമ്മീഷൻ (IEC ), ഇൻറർനാഷണൽ ഓർഗനൈസേഷൻ ഫോർ സ്റ്റാൻ‌ഡേർഡൈസേഷൻ(ISO ), ഇൻറർനാഷണൽ ടെലിക്കമ്മ്യൂണിക്കേഷൻ യൂണിയൻ(ITU ) തുടങ്ങിയ സംഘടനകളിലെ ആയിരക്കണക്കിനു വിദഗ്ദ്ധർ, സ്വയമേവ അന്തർദ്ദേശീയ നിലവാരഗുണമേൻ‌മകൾ ഉറപ്പു വരുത്തുവാൻ ശ്രമം നടത്തുന്നു . ഈ പരിശ്രമങ്ങളെ അംഗീകരിക്കാനും, അനുസ്മരിക്കാനും പ്രചരിപ്പിക്കാനും ആണ് ഒൿടോബർ 14, അന്താരാഷ്ട്ര തലത്തിൽ ലോക നിലവാര ദിനമായി ആചരിക്കുന്നത്.
1970 ലാണ് ആദ്യത്തെ ലോക നിലവാര ദിനം ആചരിച്ചത്. ഓരോ വർഷവും നിലവാരത്തിന്റെ ഏതെങ്കിലും മേഖലയിലുള്ള ഒരു വിഷയം ദിനാചരണത്തിനായി ഐ.എസ്.ഒ തെരഞ്ഞെടുക്കാറുണ്ട്. ലോകത്തിലെ വിവിധ രാജ്യങ്ങൾ ഈ ദിവസം നിലവാരം നിർണ്ണയത്തിനും നിലനിർത്തുന്നതിനും പ്രചരിപ്പിക്കാനും വേണ്ടിയുള്ള വിവിധ പരിപാടികൾ സംഘടിപ്പിക്കുന്നു. 
"നിലവാരം പട്ടണങ്ങളെ  കാര്യക്ഷമത ഉള്ളതാക്കുന്നു ."
(Standards make cities smarter) എന്നതാണ് നിലവാര ദിനത്തിന്റെ ഈ വർഷത്തെ വിഷയം. 


</doc>
<doc id="164037" url="https://ml.wikipedia.org/wiki?curid=164037" title="ഗുരുവായൂർ കേശവൻ (ചലച്ചിത്രം)">
ഗുരുവായൂർ കേശവൻ (ചലച്ചിത്രം)

ഭരതൻ സംവിധാനം ചെയ്ത് 1977-ൽ പുറത്തിറങ്ങിയ ഒരു മലയാ‍ളചലച്ചിത്രമാണ് ഗുരുവായൂർ കേശവൻ. ഗുരുവായൂർ ശ്രീകൃഷ്ണക്ഷേത്രത്തിലെ പ്രസിദ്ധനായ ഗുരുവായൂർ കേശവൻ എന്ന ആനയുടെ ജീവിതത്തെ ആസ്പദമാക്കി നിർമ്മിച്ചതാണ് ഈ ചലച്ചിത്രം.

ഏറണാകുളത്ത് ജീവിച്ചിരുന്ന നായരമ്പലം ശിവജി എന്ന ആനയാണ് ഈ ചിത്രത്തിൽ കേശവന്റെ വേഷത്തിൽ അഭിനയിച്ചത്.




</doc>
<doc id="164048" url="https://ml.wikipedia.org/wiki?curid=164048" title="ചെമ്മുഖപൂത്താലി">
ചെമ്മുഖപൂത്താലി

തലയുടെ മുൻഭാഗത്ത് ഓറഞ്ച് നിറമുള്ള നിലത്തൻ കുടുംബത്തിൽ ഉള്ള ഒരിനം സൂചിത്തുമ്പിയാണ് ചെമ്മുഖപ്പൂത്താലി . 

തലയിലെ ഓറഞ്ച് നിറവും മെലിഞ്ഞ ഇളം നീല ശരീരവും ഇവയെ തിരിച്ചറിയുവാൻ സഹായിക്കുന്നു. വനപ്രദേശങ്ങളിലും നാട്ടിൻ പുറങ്ങളിലും സാധാരണയായി കാണപ്പെടുന്നു. അരുവികൾ, പുഴകൾ കുളങ്ങൾ, തോടുകൾ എന്നിവയാണ് ഇഷ്ടവാസസ്ഥലം. കണ്ണുകൾക്ക് ഓറഞ്ച് നിറവും കീഴ്ഭാഗം മഞ്ഞയുമാണ്. തലയുടെ മുൻ വശത്തിന് ചുവപ്പു കലർന്ന ഓറഞ്ച് നിറം. ഇവയുടെ ഉരസ്സിന്റെ മുകൾ ഭാഗം നരച്ച പച്ചയും അതിൽ കറുത്ത വരകളുമുണ്ട്. ഉരസ്സിനും അദരത്തിനും ഇളം നീലനിറം. മങ്ങിയ മഞ്ഞ നിറമുള്ള കാലുകളുടെ ആദ്യഖണ്ഡത്തിന്റെ മുകൾ ഭാഗം കറുത്തതായിരിക്കും. കാഴ്ചയിൽ പെൺതുമ്പികൾ ആൺതുമ്പികളെപ്പോലെയാണെങ്കിലും പൊതുവേ നിറങ്ങൾ മങ്ങിയതായിരിക്കും. പെൺതുമ്പികളെ അപൂർവ്വമായാണ് കാണുവാൻ സാധിക്കുന്നത്. ഒറ്റയ്ക്കും ചെറിയ കൂട്ടങ്ങളായും ഇവയെ കാണാം. ആൺ തുമ്പികൾ ജലാശയത്തിന്റെ ഓരത്തുള്ള പുല്ലുകളിൽ പറ്റിപ്പിടിച്ചിരിക്കും. 



</doc>
<doc id="164051" url="https://ml.wikipedia.org/wiki?curid=164051" title="ബോറിസ് ഗെൽഫൻഡ്">
ബോറിസ് ഗെൽഫൻഡ്

റഷ്യയിലെ ബെലാറസിൽ ജനിയ്ക്കുകയും പിന്നീട് ഇസ്രയേലിനെ പ്രതിനിധീകരിയ്ക്കുകയും ചെയ്യുന്ന ഗ്രാൻഡ് മാസ്റ്റർ ആണ് ബോറിസ് ഗൽഫൻഡ്.(ജനനം:ജൂൺ 24, 1968) 2012ലെ ലോക ചെസ്സ് ചാമ്പ്യൻഷിപ്പിന്റെ ഫൈനലിൽ വിശ്വനാഥൻ ആനന്ദിനെയാണ് ബോറിസ് ഗൽഫൻഡ് നേരിടുക. പതിനേഴാമത്തെ വയസ്സിൽ സോവിയറ്റ് യൂണിയനിലെ ദേശീയ ചാമ്പ്യനായിരുന്നു 
മികച്ച ഒരു പൊസിഷണൽ രീതിയാണ് ഗെൽഫൻഡിന്റേത്. പതിവായി (Queen's Pawn Game)1.d4എന്ന ഓപ്പണിങ് അവലംബിയ്ക്കുന്നു.


</doc>
<doc id="164074" url="https://ml.wikipedia.org/wiki?curid=164074" title="ഹൃദയത്തിൽ സൂക്ഷിക്കാൻ">
ഹൃദയത്തിൽ സൂക്ഷിക്കാൻ

രാജേഷ് പിള്ള സംവിധാനം ചെയ്ത് 2005-ൽ പുറത്തിറങ്ങിയ ഒരു മലയാളചലച്ചിത്രമാണ് ഹൃദയത്തിൽ സൂക്ഷിക്കാൻ. കുഞ്ചാക്കോ ബോബൻ, ഭാവന എന്നിവരാണ് ഈ ചിത്രത്തിലെ പ്രധാനകഥാപാത്രങ്ങളെ അവതരിപ്പിച്ചിരിക്കുന്നത്.




</doc>
<doc id="164078" url="https://ml.wikipedia.org/wiki?curid=164078" title="അപ്പലേച്ചിയൻ പർവ്വതനിരകൾ">
അപ്പലേച്ചിയൻ പർവ്വതനിരകൾ

അമേരിക്കൻ ഐക്യനാടുകളുടെ കിഴക്കേ അരികിലുള്ള പർവ്വതമേഖലയാണ് അപ്പലേച്ചിയൻ പർവ്വതനിരകൾ. വടക്ക് ന്യൂഫൌണ്ട്‌ലൻഡ് മുതൽ തെക്ക് അലബാമാവരെ ഏകദേശം 2,415 കിലോമീറ്റർ നീണ്ടുകിടക്കുന്ന ഈ മലനിരകളുടെ വീതി ചിലയിടങ്ങളിൽ 480 കിലോമീറ്ററോളം വരും.

അറ്റ്ലാന്റിക്ക് തീരത്തിനു സമാന്തരമായുള്ള രണ്ടു പംക്തികളായിട്ടാണ് ഈ പർവ്വതങ്ങൾ സ്ഥിതിചെയ്യുന്നത്. "ബ്ളൂറിഡ്ജ്" എന്നും "ഗ്രേറ്റ്സ്മോക്കി" എന്നും അറിയപ്പെടുന്ന കിഴക്കേ നിര ഉദ്ദേശം 1,200 മീറ്റർ ഉയരത്തിൽ, നീണ്ടു കിടക്കുന്നു. ന്യൂയോർക്കിനു വടക്കു ഭാഗത്തായുള്ള "ഹഡ്സൺ ലേക്ക്" താഴ്വരയൊഴിച്ചാൽ ഈ നിര ഇടതടവില്ലാത്തതാണ്. പൊതുവേ വന്യവൃക്ഷങ്ങൾ നിറഞ്ഞ ഊഷരഭൂമിയാണിത്. ഈ മലനിരകളുടെ മുകൾപ്പരപ്പിലൂടെ വെട്ടിയിട്ടുള്ള സൌകര്യപ്രദമായ പാതയും അവിടവിടെയുള്ള വന്യമൃഗസങ്കേതങ്ങളും ധാരാളം വിനോദസഞ്ചാരികളെ ആകർഷിക്കുന്നു.

അല്ലിഗെനി പർവ്വതങ്ങളാണ് പടിഞ്ഞാറു സ്ഥിതി ചെയ്യുന്നത്. ഇവയ്ക്കിടയിലാണ് "ഗ്രേറ്റ് അപ്പലേച്ചിയൻ താഴ്വര". ജലസമൃദ്ധവും ഫലഭൂയിഷ്ഠവുമായ ഈ താഴ്വര ഖനിജസമ്പത്തിന്റെ കാര്യത്തിലും മുന്നിട്ടുനിൽക്കുന്നു. താഴ്വരയുടെ പടിഞ്ഞാറൻ അതിർത്തി അല്ലിഗെനി നിരയുടെ ചെങ്കുത്തായ മലഞ്ചരിവുകളാണ്. ഈ നിരയുടെ മറ്റേവശം ക്രമേണ ചാഞ്ഞിറങ്ങി പടിഞ്ഞാറൻ സമതലങ്ങളിൽ ലയിക്കുന്നു. കിഴക്കേ അരികിൽ 1,215 മീറ്ററോളം ഉയരം വരും. ഏറ്റവും പൊക്കംകൂടിയ ശിഖരങ്ങളിൽപോലും നിബിഡവനങ്ങൾ കാണാം. സാമ്പത്തിക പ്രാധാന്യമുള്ള വിവിധയിനം വൃക്ഷങ്ങൾ ഇവിടെ സമൃദ്ധമായി വളരുന്നുണ്ട്.

കൽക്കരി, എണ്ണ തുടങ്ങി സമ്പദ്പ്രധാനങ്ങളായ ധാരാളം ധാതുക്കൾ ഇവിടെ ഉപസ്ഥിതമാണ്. അല്ലിഗെനി നിരകളാണ് കൂടുതൽ സമ്പന്നം. ഇവിടങ്ങളിലെല്ലാം ഖനനം നടന്നുവരുന്നു. മലമുകളിലേക്കു വളഞ്ഞുപുളഞ്ഞുകയറുന്ന നിരവധി റെയിൽപ്പാതകൾ ഇവിടെ കാണാം.

യു.എസ്സിന്റെ ചരിത്രത്തിലും സമ്പദ്‌വ്യവസ്ഥയിലും അപ്പലേച്ചിയൻ മലനിരകൾ അത്യധികസ്വാധീനം ചെലുത്തിയിട്ടുണ്ട്. ഇംഗ്ലണ്ടും ഫ്രാൻസും തമ്മിൽ ആധിപത്യത്തിനുവേണ്ടി നടത്തിയ പോരാട്ടങ്ങളും അമേരിക്കൻ സ്വാതന്ത്ര്യയുദ്ധവും നടന്നത് അപ്പലേച്ചിയൻ താഴ്വരയിലായിരുന്നു. രാജ്യത്തിന്റെ സാമ്പത്തികവും സാമൂഹികവുമായ പുരോഗതിക്ക് ഏറെക്കുറെ പ്രതിബന്ധമായിരുന്നു ഈ പർവ്വതം. ജനാധിവാസം കുറഞ്ഞ ഈ മേഖലയിലെ നിവാസികൾ ഇന്നും താരതമ്യേന അപരിഷ്കൃതരാണ്.




</doc>
<doc id="164080" url="https://ml.wikipedia.org/wiki?curid=164080" title="ജെന്നിഫർ ആനിസ്റ്റൺ">
ജെന്നിഫർ ആനിസ്റ്റൺ

നിരവധി ഹോളിവുഡ് ചലച്ചിത്രങ്ങളിലും ആനിസ്റ്റൺ അഭിനയിച്ചു.പ്രധാന ചിത്രങ്ങൾ "ബ്രൂസ് ഓൾമൈറ്റി" (2003), "ദ ബ്രേക്ക്-അപ്" (2006), "മാർലി & മി" (2008) തുടങ്ങിയവയാണ്. 



</doc>
<doc id="164088" url="https://ml.wikipedia.org/wiki?curid=164088" title="എമിറേറ്റ്സ് സ്റ്റേഡിയം">
എമിറേറ്റ്സ് സ്റ്റേഡിയം

ലണ്ടനിൽ സ്ഥിതിചെയ്യുന്ന ഒരു ഫുട്ബോൾ സ്റ്റേഡിയമാണ് പ്രായോജകകാരണങ്ങളാൽ എമിറേറ്റ്സ് സ്റ്റേഡിയം എന്നറിയപ്പെടുന്ന ആഷ്ബർട്ടൻ ഗ്രോവ്. നിലവിൽ ആഴ്സണൽ എഫ്.സി.യുടെ ആസ്ഥാനമാണ് ഈ സ്റ്റേഡിയം. ജൂലൈ 2006-ൽ തുറന്ന ഈ സ്റ്റേഡിയത്തിൽ 60,355 കാണികൾക്ക് ഇരിക്കാനുള്ള സൗകര്യമുണ്ട്. ഇംഗ്ലണ്ടിലെ രണ്ടാമത്തെ വലിയ ഫുട്ബോൾ സ്റ്റേഡിയമാണ് എമിറേറ്റ്സ്. £39 കോടിയാണ് ഈ സ്റ്റേഡിയത്തിന്റെ മുടക്കുമുതൽ.


</doc>
<doc id="164096" url="https://ml.wikipedia.org/wiki?curid=164096" title="കെ. കുഞ്ഞമ്പു">
കെ. കുഞ്ഞമ്പു

കേരളത്തിലെ മുൻ മന്ത്രിയും, ഒന്നും, രണ്ടും കേരളനിയമസഭകളിൽ പൊന്നാനി നിയോജകമണ്ഡലത്തേയും, ഒൻപതാം കേരളനിയമസഭയിൽ ഞാറക്കൽ നിയോജകമണ്ഡലത്തേയും പ്രതിനിധീകരിച്ച ഒരു രാഷ്ട്രീയ നേതാവായിരുന്നു കെ. കുഞ്ഞമ്പു (01 ജൂൺ 1924 - 14 ഡിസംബർ 1991). കോൺഗ്രസ് പ്രതിനിധിയായാണ് ഇദ്ദേഹം കേരള നിയമസഭയിലേക്കെത്തിയത്. രണ്ടാം കേരള നിയമസഭയിലെ ജലസേചന വകുപ്പ്, പിന്നോക്ക വികസനവകുപ്പ് തുടങ്ങിയ വകുപ്പുകളുടെ മന്ത്രിയായിരുന്നു കെ. കുഞ്ഞമ്പു. 1977-79, 1980-84, 1984-89 കാലഘട്ടത്തിൽ ലോകസഭയിലും കുഞ്ഞമ്പു അംഗമായിരുന്നു. കെ. ഉരൂട്ടിയാണ് പിതാവ്, വി. മാധവിയാണ് ഭാര്യ; നാലാൺകുട്ടികളും രണ്ട് പെൺകുട്ടികളും ഇദ്ദേഹത്തിനുണ്ടായിരുന്നു.

എ.ഐ.സി.സി. അംഗം, ഗുരുവായൂർ ദേവസ്വംബോർഡ് ചെയർമാൻ, കെ.പി.സി.സി. വൈസ് പ്രസിഡന്റ്; ആക്ടിംഗ് പ്രസിഡന്റ്, കണ്ണൂർ ഡി.സി.സി പ്രസിഡന്റ്, പിന്നോക്ക ക്ഷേമവികസന ബോർഡ് ചെയർമാൻ എന്നീ നിലകളിലും കെ. കുഞ്ഞമ്പു പ്രവർത്തിച്ചിരുന്നു.


</doc>
<doc id="164113" url="https://ml.wikipedia.org/wiki?curid=164113" title="അപ്പാച്ചി ഇന്ത്യർ">
അപ്പാച്ചി ഇന്ത്യർ

അതബാസ്കൻ ഗോത്രവർഗക്കാരുടെ ഭാഷ സംസാരിക്കുന്ന അമേരിക്കൻ ഇന്ത്യാക്കാരാണ് ‍അപ്പാച്ചി ഇന്ത്യർ. വെള്ളക്കാരുമായുണ്ടായ ഏറ്റുമുട്ടലുകളെത്തുടർന്ന് പടിഞ്ഞാറൻ അരിസോണയിൽനിന്ന് മധ്യ ടെക്സാസിലേക്കും (Central texas) പടിഞ്ഞാറൻ കൻസാസിലേക്കും (kansas) ഇവർ പലായനം ചെയ്തു.

ലിപാൻ, ജികാറില്ല, മെസ്കാലെറോ, കിയോവ അപ്പാച്ചി എന്നിവ കിഴക്കൻ അപ്പാച്ചി മേഖലയിലെ ഉപഗോത്രങ്ങളാണ്. ഇവർ വസിക്കുന്നത് താഴ്വരകളിലാണ്. പടിഞ്ഞാറൻ മേഖലയിലെ പ്രധാന ഉപഗോത്രങ്ങൾ ചിരികാഹുവ, ടൊന്റോ, പിനാൽ, കൊയോടെറോ, അറിവെയ്പാ, വൈറ്റ് മൌണ്ടൻ അപ്പാച്ചി എന്നിവയാണ്.

ജികാറില്ല ഗോത്രക്കാരുടെ പ്രധാന തൊഴിൽ കൃഷിയും മൺപാത്ര നിർമ്മാണവും ആയിരുന്നു. കിയോവ ഒഴികെയുള്ള ഗോത്രക്കാർ കൂട നെയ്ത്തിൽ വിദഗ്ദ്ധരായിരുന്നു. 17-ആം നൂറ്റാണ്ടോടെ അതബാസ്കർ തെക്ക് പടിഞ്ഞാറൻ പ്രവിശ്യകളിലേക്ക് നുഴഞ്ഞുകയറിത്തുടങ്ങി. 17-ആം നൂറ്റാണ്ടു വരെ ഇത് തുടർന്നു. അപ്പാച്ചെകൾ ഈ കാലഘട്ടത്തിൽ കരുത്താർജിച്ചു. സ്പെയിനിനും, മെക്സിക്കോയ്ക്കും ഇവർ തലവേദനയായി. 1846-ൽ ഈ പ്രദേശം ന്യൂ മെക്സിക്കോയുടെ ഭാഗമായി. 1850-കളിൽ സമാധാനം നിലനിർത്താൻ സഹകരിച്ചിരുന്ന ചിരികാഹുവ വിഭാഗത്തിന്റെ തലവനായ കോച്ചിസിനെ 1861-ൽ ചതിയിലൂടെ കീഴ്പ്പെടുത്തിയത് ഇവർ അമേരിക്കക്കാരുമായി യുദ്ധം ആരംഭിക്കാൻ ഇടയാക്കി. അമേരിക്കൻ ആഭ്യന്തരകലാപം യുദ്ധത്തിന് ആക്കം കൂട്ടി. അപ്പാച്ചി ഇന്ത്യക്കാരും വെളുത്ത വർഗക്കാരും തമ്മിൽ നടന്ന യുദ്ധം ഗുരുതരമായ നാശനഷ്ടങ്ങൾക്കിടവരുത്തി. കൊയോടെറോ, ലിപാൻ ഗോത്രങ്ങൾ തുടച്ചു നീക്കപ്പെട്ടു. 1863-ൽ മെസ്കാലെറോയും 1868-ൽ ജികാറില്ലയും അടിയറവ് പറഞ്ഞു. കോച്ചിസും ചിരികാഹുവയുടെ ഒരു വലിയ വിഭാഗവും 1872-ൽ സമാധാനസന്ധിക്ക് തയ്യാറായി. ജെറോനിമോ എന്ന നേതാവ് നയിച്ചിരുന്ന ചിരികാഹുവക്കാർ കോച്ചിസിന്റെ സമാധാന ഉടമ്പടി തിരസ്കരിച്ചു വിട്ടുനിന്നു. എങ്കിലും 1886-ൽ ജെറോനിമോയുടെ കീഴടങ്ങലോടെ ശേഷിച്ചവരും കീഴടങ്ങാൻ നിർബന്ധിതരായി. യുദ്ധത്തടവുകാരെ ഫ്ലോറിഡയിൽ തടവിലിടുകയും ഓക്ലയിലെ ഫോർട്ട്ഹില്ലിലേക്ക് നാടുകടത്തുകയും ചെയ്തു.



</doc>
<doc id="164122" url="https://ml.wikipedia.org/wiki?curid=164122" title="മിഗ്വൽ നയ്ദോർഫ്">
മിഗ്വൽ നയ്ദോർഫ്

ഒരു അർജന്റീനിയൻ ചെസ്സ് ഗ്രാന്റ്മാസ്റ്ററായിരുന്നു മിഗ്വൽ നയ്ദോർഫ് (ജനനം: ഏപ്രിൽ 15, 1910 മരണം: ജൂലായ് 4, 1997). പോളണ്ടിൽ ജനിച്ച ജൂത വംശജനായ നയ്ദോർഫ് രണ്ടാം ലോക മഹായുദ്ധത്തെ തുടർന്ന് അർജന്റീനയിൽ അഭയം തേടുകയായിരുന്നു. നയ്ദോർഫ് ജന്മനാടായ പോളണ്ടിനെ 4 ചെസ്സ് ഒളിമ്പ്യാഡുകളിൽ പ്രതിനിധീകരിയ്ക്കുകയുണ്ടായി. 1939 മുതൽ 1947 വരെയുള്ള കാലയളവിൽ ഏറ്റവും മികച്ച വിജയങ്ങൾ നയ്ദോർഫ് കൈവരിയ്ക്കുകയുണ്ടായി.

സിസിലിയൻ ഡിഫൻസിലെ ഏറ്റവും പ്രചാരത്തിലുള്ള ഒരു ഓപ്പണിങ്ങ് രീതിയ്ക്ക് ഇദ്ദേഹത്തിന്റെ പേർ നൽകപ്പെട്ടിട്ടുണ്ട് - നയ്ദോർഫ് വേരിയേഷൻ.
1. e4 c5 2. Nf3 d6 3. d4 cxd4 4. Nxd4 Nf6 5. Nc3 a6.


</doc>
<doc id="164126" url="https://ml.wikipedia.org/wiki?curid=164126" title="ഗുരസാദ വെങ്കട അപ്പാറാവു">
ഗുരസാദ വെങ്കട അപ്പാറാവു

പ്രശസ്തനായ ഒരു തെലുഗുകവി ആയിരുന്നു ഗുരസാദ വെങ്കട അപ്പാറാവു. 1861-ൽ വിജയനഗരത്തിൽ ജനിച്ചു. അവിടത്തെ നാടുവാഴിയായ ആനന്ദഗജപതിയുടെ ആസ്ഥാനകവിയായിരുന്നു. ഭാരതീയ കാവ്യമീമാംസയിലും പാശ്ചാത്യസാഹിത്യ സിദ്ധാന്തങ്ങളിലും അഗാധമായ ജ്ഞാനം നേടി. തെലുഗുകവിതയെ ക്ളാസിക്കൽ പാരമ്പര്യങ്ങളിൽനിന്ന് മോചിപ്പിച്ച് പുതിയ രൂപത്തിൽ അവതരിപ്പിക്കാൻ അപ്പാറാവു മുൻകൈയെടുത്തു. ഇക്കാര്യത്തിൽ ഇദ്ദേഹത്തിന്റെ സമകാലികരായ ഗിഡുഗു വെങ്കട രാമമൂർത്തിയും രായപ്രോലു സുബ്ബറാവുവും പല സേവനങ്ങളും ചെയ്തിട്ടുണ്ട്. സാമാന്യജനങ്ങൾക്ക് മനസ്സിലാകുന്ന ഭാഷയിൽ സാഹിത്യരചന ചെയ്തവരാണ് ഇവർ മൂവരും.

ഭാരതത്തിന്റെ പൂർവകാല മഹത്ത്വത്തോട് അങ്ങേയറ്റത്തെ ആദരം ഉണ്ടായിരുന്നെങ്കിലും സങ്കുചിതമായ പ്രാദേശിക പക്ഷപാതങ്ങൾ സ്വന്തം ചിന്താഗതികൾക്ക് കടിഞ്ഞാണിടുന്നതിനെ അപ്പാറാവു ഒരിക്കലും ഇഷ്ടപ്പെട്ടിരുന്നില്ല. "എന്റെ സുന്ദരമായ രാജ്യത്തെ ഞാൻ സ്നേഹിക്കുന്നു" എന്ന് വെറുതെ കുഴലൂതി നടക്കരുത്. രാജ്യമെന്നുവച്ചാൽ അതിലെ മണ്ണോ ചെളിയോ അല്ല; മാംസവും രക്തവുമുള്ള മനുഷ്യരാണ്' എന്ന് ഇദ്ദേഹം ദേശഭക്തി എന്ന കവിതയിൽ പറഞ്ഞിരിക്കുന്നു. പുട്ടായിബൊമ്മവൂർണമ്മ (സ്വർണപ്രതിമ) എന്ന കഥാകാവ്യമാണ് അപ്പാറാവുവിന്റെ ഏറ്റവും ഉത്കൃഷ്ടമായ കൃതി. ലവണരാജുകാല, കന്യക, മുത്യലശരമുലു, ഡാമൺപൈത്തിയാസ് എന്നീ കവിതകളും കന്യാശുല്കം എന്ന ഒരു നാടകവും ഇദ്ദേഹം എഴുതിയിട്ടുണ്ട്. നീലഗിരിപാടുലു എന്നത് അപ്പാറാവുവിന്റെ ഒരു ഭാവഗീതസമാഹാരമാണ്. സാഹിതീയസങ്കല്പങ്ങളെയും സാമൂഹ്യപരിഷ്കരണത്വരയേയും 20-ആം നൂറ്റാണ്ടിന്റെ ആരംഭത്തിൽ ആന്ധ്രദേശത്തിൽ പുതിയ അടിസ്ഥാനങ്ങളിൽ ഉറപ്പിക്കുന്നതിൽ സാരമായ സംഭാവന ചെയ്ത ഈ കവി 1915-ൽ നിര്യാതനായി.



</doc>
<doc id="164127" url="https://ml.wikipedia.org/wiki?curid=164127" title="സിസിലിയൻ പ്രതിരോധം, നയ്ദോർഫ് വേരിയേഷൻ">
സിസിലിയൻ പ്രതിരോധം, നയ്ദോർഫ് വേരിയേഷൻ

നയ്ദോർഫ് വേരിയേഷൻ എന്നത് സിസിലിയൻ ഡിഫൻസിലെ ഒരു ഓപ്പണിങ്ങ് രീതിയാണ്. അർജന്റീനിയൻ ഗ്രാൻഡ് മാസ്റ്റർ ആയ മിഗ്വൽ നയ്ദോർഫിനെ അനുസ്മരിച്ചാണ് ഈ പേർ നൽകപ്പെട്ടത്.

സിസിലിയൻ പ്രതിരോധത്തിൽ നയ്ദോർഫ് വേരിയേഷൻ പുരോഗമിക്കുന്നത് ഇപ്രകാരമാണ്:


</doc>
<doc id="164128" url="https://ml.wikipedia.org/wiki?curid=164128" title="കൈമാറാവുന്ന പ്രമാണങ്ങളുടെ നിയമം 1881">
കൈമാറാവുന്ന പ്രമാണങ്ങളുടെ നിയമം 1881

വാണിജ്യ ഇടപാടുകളിൽ ചില പ്രത്യേകതരം പ്രമാണങ്ങൾ ഉപയോഗിച്ച് പണമിടപാട് നടത്തുക സാധാരണമാണ്. ഇത്തരത്തിൽ പ്രതിഫലം വാങ്ങി, അന്യർക്ക് കൈമാറ്റം ചെയ്യാവുന്ന അഥവാ ക്രയവിക്രയം നടത്താവുന്ന രൂപത്തിൽ നൽകുന്ന പ്രമാണങ്ങളെയാണ് നെഗോഷ്യബിൾ ഇൻസ്ട്രമെന്റ്സ് അഥവാ കൈമാറാവുന്ന പ്രമാണങ്ങൾ എന്നുപറയുന്നതു്. 1881 -ൽ ബ്രിട്ടീഷ് ഭരണത്തിലാണ് ഇന്ത്യയിൽ ഇത്തരം പ്രമാണങ്ങളുപയോഗിച്ചുള്ള കൈമാറ്റങ്ങളെ സംബന്ധിച്ച നിയമമായ നെഗോഷ്യബിൾ ഇൻസ്ട്രമെന്റ്സ് ആക്ട് നടപ്പിൽ വരുത്തുന്നത്.

വാണിജ്യ ഇടപാടുകളുടെ നട്ടെല്ലെന്നുപറയാവുന്നത് ഇടപാടുകാർ പരസ്പരം നടത്തുന്ന സാധനങ്ങളുടെയും സേവനങ്ങളുടെയും കൈമാറ്റമാണ്. അവ രൊക്കം പണത്തിന്റെ അടിസ്ഥാനത്തിലോ കടമായോ കൈമാറ്റം ചെയ്യപ്പെടാം. ഉടൻ പ്രാബല്യത്തിൽ വരുന്നതോ പിന്നീട് പ്രാബല്യത്തിൽ വരുന്നതോ ആയ പണത്തിന്റെ വിനിമയം ഇതിനാവശ്യവുമാണ്. വലിയ അളവിലുള്ള പണമിടപാടുകൾ അന്തർഭവിക്കുന്ന ധാരാളം വാണിജ്യ ഏർപ്പാടുകൾ ഇക്കാലത്ത് ദിനംപ്രതി നടക്കുന്നു. ഇത്തരം തുകകൾ നേരിട്ട് പണമായി നൽകുന്നത് പലപ്പോഴും സുരക്ഷിതവും പ്രായോഗികവുമല്ല. അതുകൊണ്ട് വാണിജ്യ ഇടപാടുകൾ നടത്തുന്നവർ ധനസംബന്ധമായ കൈമാറ്റങ്ങൾക്ക് പ്രത്യേക പ്രമാണം അഥവാ കരണം ഉപയോഗിച്ചുവരുന്നു. 

കൈമാറാവുന്ന പ്രമാണങ്ങളിൽ പ്രധാനപ്പെട്ടവ വാഗ്ദാനപത്രം. ചെക്ക്, വിനിമയ ബിൽ തുടങ്ങിയവയാണ്.


</doc>
<doc id="164130" url="https://ml.wikipedia.org/wiki?curid=164130" title="സീബെർട്ട് ടാറാഷ്">
സീബെർട്ട് ടാറാഷ്

ചെസ്സിൽ പത്തൊമ്പതാം നൂറ്റാണ്ടിലും ഇരുപതാം നൂറ്റാണ്ടിന്റെ തുടക്കത്തിലും ശ്രദ്ധേയമായ സംഭാവനകൾ നൽകിയ കളിക്കാരനാണ് പ്രഷ്യയിൽ(ജർമ്മനി) ജനിച്ച സീബർട്ട് ടാറാഷ് .ജനനം: മാർച്ച് 5 1862 – മരണം17 ഫെബ്രുവരി 1934). ചെസ്സിൽ ആധികാരികമായ പല ഗ്രന്ഥങ്ങളും ടാറാഷ് രചിച്ചു. ‘’The Game of Chess‘’(1931) എന്ന ഗ്രന്ഥത്തിന്റെ ആമുഖത്തിൽ അദ്ദേഹം എഴുതി:- “ചെസ്സ് എന്നത് പ്രേമവും,സംഗീതവും പോലെ തന്നെ മനുഷ്യരെ സന്തോഷഭരിതരാക്കുന്നു”. തൊഴിൽകൊണ്ട് ഒരു ഡോക്ടറായിരുന്ന ടാറാഷ് ചെസ്സിന്റെ സൈദ്ധാന്തിക മേഖലകളിലും വ്യാപരിച്ചിരുന്നു.



</doc>
<doc id="164132" url="https://ml.wikipedia.org/wiki?curid=164132" title="ഒർട്ട് മേഘം">
ഒർട്ട് മേഘം

സൂര്യനിൽ നിന്നും ഏകദേശം 5,000 മുതൽ 100,000 വരെ സൗരദൂരം അകലെ ഗോളാകൃതിയിൽ സ്ഥിതി ചെയ്യുന്നു എന്ന് കരുതപ്പെടുന്ന ധൂമകേതുക്കളുടെ കൂട്ടമാണ് ഒർട്ട് മേഘം. സൂര്യന്റെ ഏറ്റവും അടുത്ത നക്ഷത്രമായ പ്രോക്സിമ സെഞ്ച്വറിയിലേക്കുള്ള ദൂരത്തിന്റെ ഏകദേശം നാലിലൊന്ന് ഭാഗത്തായി ഇത് വിന്യസിക്കപ്പെട്ടിരിക്കുന്നു. സൗരയൂഥത്തിലെ ട്രാൻസ്-നെപ്ടൂണിയൻ വസ്തുക്കളുടെ മറ്റ് ഉറവിടങ്ങളായ കൂപ്പർ ബെൽറ്റ്,  സ്കാറ്റെർട് ഡിസ്ക് എന്നിവ വ്യാപ്തിയിൽ ഒർട്ട് മേഘത്തിന്റെ ആയിരത്തിലൊന്നുപോലും വരില്ല. ഒർട്ട് മേഘത്തിന്റെ അവസാനം സൂര്യന്റെ ഗുരുത്വാകർഷണ പ്രഭാവത്തിൻറെയും അതുവഴി സൗരയൂഥത്തിന്റേയും അതിർത്തിയായി കരുതപ്പെടുന്നു. ഗോളാകൃതിയിലുള്ള ബഹിർഭാഗവും, ഹിൽസ് മേഘം എന്ന് അറിയപ്പെടുന്ന തളിക രൂപത്തിലുള്ള അന്തർഭാഗവും ചേർന്നതാണ് ഒർട്ട് മേഘം. ജലം, അമോണിയ, മീഥേൻ എന്നിവ ഘനീഭവിച്ചുണ്ടായ ഹിമം കൊണ്ടാണ് ഒർട്ട് മേഘത്തിലെ ബഹുഭൂരിപക്ഷം വസ്തുക്കളും നിർമ്മിക്കപ്പെട്ടിരിക്കുന്നത്. 
സൗരയൂഥത്തിന്റെ ശൈശവ ദിശയിൽ സൂര്യനടുത്തായി രൂപപ്പെടുകയും വലിയ ഗ്രഹങ്ങളുടെ ഗുരുത്വാകർഷണ പ്രഭാവത്തിന് വിധേയമായി അകലങ്ങളിലേക്ക് ചിതറിമാറുകയും ചെയ്ത വസ്തുക്കൾ ചേർന്നാണ് ഒർട്ട് മേഘം രൂപപ്പെട്ടത് എന്ന് വിശ്വസിക്കപ്പെടുന്നു. 

ഇതുവരെ നേരിട്ട് നിരീക്ഷിക്കപ്പെട്ടിട്ടില്ലെങ്കിലും, ദീർഘകാലാടിസ്ഥാനത്തിൽ സൂര്യനെ വലം വെക്കുന്ന പല ധൂമകേതുക്കളുടെയും, ഹാലി വാൽനക്ഷത്ര ഗണത്തിലുള്ള നിരവധി വസ്തുക്കളുടെയും ഉൽഭവസ്ഥാനം ഒർട്ട് 
മേഘമാണെന്ന് കരുതപ്പെടുന്നു. 
ഒർട്ട് മേഘത്തിന്റെ ഗോളാകൃതിയിലുള്ള ബഹിർഭാഗം താരതമ്യേന സൂര്യന്റെ ഗുരുത്വാകർഷണ സ്വാധീനം കുറഞ്ഞ മേഖലയാണ്. അതുമൂലം ഈ മേഖലയിലെ വസ്തുക്കളുടെ ചലനത്തിൽ നക്ഷത്രങ്ങളുടെ, സൗരയൂഥത്തിന് ആപേക്ഷികമായ ചലനങ്ങളുണ്ടാക്കുന്ന ഗുരുത്വകർഷണ വ്യതിയാനങ്ങളും നമ്മുടെ ഗ്യാലക്സിയായ ആകാശഗംഗയിൽ മൊത്തമായിതന്നെ സംഭവിക്കുന്ന ഗുരുത്വകർഷണ വ്യതിയാനങ്ങളും പ്രകടമായ സ്വാധീനം ചെലുത്താറുണ്ട്. ചില സമയങ്ങളിൽ ഈ ഗുരുത്വാകർഷണ വ്യതിയാനം ധൂമകേതുക്കളെ അതിന്റെ പരിക്രമണപാതയിൽ നിന്ന് വ്യതിചലിപ്പിക്കും, ഇങ്ങനെ വ്യതിചലിപ്പിക്കപ്പെടുന്ന വസ്തുക്കൾ സൗരയൂഥത്തിന്റെ ഉൾഭാഗത്തേക്ക് പതിക്കുകയോ പുറത്തേക്ക് തെറിച്ചുപോകുകയോ ചെയ്യാറുണ്ട്. 


</doc>
<doc id="164148" url="https://ml.wikipedia.org/wiki?curid=164148" title="ഫൈവ് ഫിംഗേഴ്സ്">
ഫൈവ് ഫിംഗേഴ്സ്

സഞ്ജീവ് രാജ് സംവിധാനം ചെയ്ത് 2005-ൽ പുറത്തിറങ്ങിയ ഒരു മലയാളചലച്ചിത്രമാണ് ഫൈവ് ഫിംഗേഴ്സ്. കുഞ്ചാക്കോ ബോബൻ, കാർത്തിക, സുധീഷ്, റിയാസ് ഖാൻ എന്നിവരാണ് ഈ ചിത്രത്തിലെ പ്രധാന കഥാപാത്രങ്ങളെ അവതരിപ്പിച്ചിരിക്കുന്നത്.



</doc>
<doc id="164150" url="https://ml.wikipedia.org/wiki?curid=164150" title="ഇ.ടി. കുഞ്ഞൻ">
ഇ.ടി. കുഞ്ഞൻ

ഒന്നാം കേരളനിയമസഭയിൽ പൊന്നാനി നിയോജകമണ്ഡലത്തേയും, മൂന്നാം കേരളനിയമസഭയിൽ തൃത്താല നിയോജകമണ്ഡലത്തേയും പ്രതിനിധീകരിച്ച ഒരു രാഷ്ട്രീയ നേതാവായിരുന്നു ഇ.ടി. കുഞ്ഞൻ (ഒക്ടോബർ 1917 - ഡിസംബർ 3 1985). സി.പി.ഐ.എം. പ്രതിനിധിയായാണ് ഇദ്ദേഹം മൂന്നാം കേരള നിയമസഭയിലേക്കെത്തിയത്. 1952-56 കാലഘട്ടങ്ങളിൽ മലബാർ നിയമസഭയിൽ ഇദ്ദേഹം അംഗമായിരുന്നു.

ഹരിജൻ സംഘം എന്ന സംഘടനയുടെ പ്രസിഡന്റായിരിക്കെയാണ് കുഞ്ഞൻ കമ്മ്യൂണിസ്റ്റ് പാർട്ടിയിൽ അംഗമാവുന്നത്. ഗുരുവായൂർ സത്യാഗ്രഹത്തിലും, സ്വാതന്ത്ര്യ സമരങ്ങളിലും ഇദ്ദേഹം പങ്കെടുത്തിരുന്നു.


</doc>
<doc id="164151" url="https://ml.wikipedia.org/wiki?curid=164151" title="ശിവാനന്ദ സരസ്വതി">
ശിവാനന്ദ സരസ്വതി

ഹൈന്ദവ ആചാര്യനായ ശിവാനന്ദ സരസ്വതി തമിൾനാടിലെ തിരുനെൽവേലിയിൽ (സെപ്റ്റംബർ 8, 1887 – ജൂലൈ 14, 1963)ജനിച്ചു. വൈദ്യശാസ്ത്രത്തിൽ പഠനം പൂർത്തിയാക്കിയശേഷം അദ്ദേഹം മലയയിൽ സേവനമനുഷ്ടിച്ചു. ഡിവൈൻ ലൈഫ് ഓഫ് സൊസൈറ്റി എന്ന സംഘടനയുടെ സ്ഥാപകനായ അദ്ദേഹം ഏതാണ്ട് 200ഓളം യോഗയെകുറിച്ചുള്ള പുസ്തകങ്ങളുടെ രചിയിതാവാണ്.
ഗംഗ തീരത്തിനടുത്തായി അദ്ദേഹം "ശിവാനന്ദ" എന്ന പേരിൽ ഒരു ആശ്രമം നിർമ്മിച്ചിട്ടുണ്ട്.



</doc>
<doc id="164154" url="https://ml.wikipedia.org/wiki?curid=164154" title="കൂരോപ്പട">
കൂരോപ്പട

കേരളത്തിൽ കോട്ടയം ജില്ലയിലെ കൂരോപ്പട പഞ്ചായത്തിൽ സ്ഥിതി ചെയ്യുന്ന ഒരു ഗ്രാമമാണ് കൂരോപ്പട. കോട്ടയം പട്ടണത്തിൽ നിന്നും ഏകദേശം 18 കിലോമീറ്റർ കിഴക്ക് സ്ഥിതി ചെയ്യുന്ന ഈ ഗ്രാമം കോട്ടയം താലൂക്കിന്റെ ഭാഗമാണ്. കൂരോപ്പടയ്ക്ക് ഏറ്റവും അടുത്ത റെയിൽവേ സ്റ്റേഷനുകൾ കോട്ടയം (18 കിലോമീറ്റർ) ചങ്ങനാശ്ശേരി (27 കിലോമീറ്റർ) എന്നിവയാണ്. ഏറ്റവും അടുത്ത വിമാനത്താവളം, ഏകദേശം 94 കിലോമീറ്റർ അകലെയുള്ള കൊച്ചി അന്താരാഷ്ട്ര വിമാനത്താവളം (നെടുമ്പാശ്ശേരി) ആണ്.



</doc>
<doc id="164155" url="https://ml.wikipedia.org/wiki?curid=164155" title="അപ്പാസാഹിബ്">
അപ്പാസാഹിബ്

നാഗ്പൂരിലെ മുൻഭരണാധികാരിയായിരുന്നു അപ്പാസാഹിബ്. നാഗ്പൂർ രാജാവായ രഘുജിഭോൺസ്ളെയുടെ നിര്യാണാനന്തരം ബുദ്ധിമാന്ദ്യം സംഭവിച്ച പർസാജി രാജാവായപ്പോൾ അപ്പാസാഹിബ് റീജന്റായി. 1816 മേയിൽ നാഗ്പൂർ സബ്സിഡിയറി സഖ്യത്തിൽ ഒപ്പുവച്ചു. പർസാജിയെ വധിച്ചശേഷം നാഗ്പൂരിൽ സ്വയം അധികാരം ഏറ്റെടുത്ത അപ്പാസാഹിബ് മൂന്നാം മറാഠായുദ്ധത്തെ (1817-18) ത്തുടർന്ന് നാഗ്പൂരിലെ ബ്രിട്ടിഷ് റസിഡന്റിന്റെ ആസ്ഥാനം ആക്രമിച്ചു. 1817 ഡിസംബർ 16-ന് സീതാബർദിയിൽ നിലയുറപ്പിച്ചിരുന്ന ഇംഗ്ലീഷുസൈന്യം അപ്പാസാഹിബിനെ തോല്പിച്ചതിനെത്തുടർന്ന് അപ്പാസാഹിബ് പഞ്ചാബിൽ അഭയം തേടി. 1818 സന്ധിയനുസരിച്ച് നർമദാനദിക്ക് വടക്കുള്ള പ്രദേശം ഇംഗ്ലീഷുകാർക്ക് വിട്ടുകൊടുക്കേണ്ടിവന്നു. നാട്ടിലേക്കു മടങ്ങിവന്ന അപ്പാസാഹിബ് ശേഷിച്ച പ്രദേശത്തെ നാമമാത്രഭരണാധികാരിയായി. പേഷ്വാബാജിറാവു II-ആമനുമായി ബ്രിട്ടീഷുകാർക്കെതിരായി ഗൂഢാലോചന നടത്തിയെന്നാരോപിച്ചുകൊണ്ട് ബ്രിട്ടീഷുകാർ ഇദ്ദേഹത്തെ സ്ഥാനഭ്രഷ്ടനാക്കി. 1848 ഏപ്രിൽ 5-ന് അപ്പാസാഹിബ് നിര്യാതനായി.



</doc>
<doc id="164163" url="https://ml.wikipedia.org/wiki?curid=164163" title="സ്വാമി കൃഷ്ണാനന്ദ">
സ്വാമി കൃഷ്ണാനന്ദ

ഹിന്ദു സന്യാസിയായിരുന്നു സ്വാമി കൃഷ്ണാനന്ദ സരസ്വതി മഹാരാജ് (ഏപ്രിൽ 25, 1922 – നവംബർ 23, 2001).സ്വാമി ശിവാനന്ദയുടെ ശിഷ്യനായ അദ്ദേഹം യോഗാചാര്യനായിരുന്നു.നിരവധി ഹൈന്ദവ കൃതികൾ അദ്ദേഹം രചിട്ടുണ്ട്. തത്വജ്ഞാനിയായ അദ്ദേഹം 1958 മുതൽ 2001 വരെ ഡിവൈൻ ലൈഫ് സൊസൈറ്റിയുടെ സെക്രട്ടറി കൂടി ആയിരുന്നു. 40-തിലധികം പുസ്തകങ്ങളുടെ രചയിതാവായ അദ്ദേഹം യോഗയെക്കുറിച്ചും, മതത്തെക്കുറിച്ചും, മെറ്റാഫിസിക്സിനെക്കുറിച്ചും പ്രഭാഷണം നടത്തിയിരുന്നു. കൃഷ്ണാനന്ദ തികഞ്ഞ ആദർശവാദിയും, സന്ന്യാസിയും, യോഗിയും, തത്ത്വചിന്തകനും ആയിരുന്നു. 



</doc>
<doc id="164165" url="https://ml.wikipedia.org/wiki?curid=164165" title="റമ്മി">
റമ്മി

രണ്ടോ അതിലധികമോ ആളുകൾക്ക് കളിക്കാവുന്ന ഒരു ചീട്ടുകളിയാണ് റമ്മി.

ചൈനീസ് ചീട്ടുകളിയായ ഖാൻഹൂവിൽനിന്നുമാണ് റമ്മി ഉരുത്തിരിഞ്ഞതെന്ന് കരുതപ്പെടുന്നു.


</doc>
<doc id="164170" url="https://ml.wikipedia.org/wiki?curid=164170" title="റാ.വൺ">
റാ.വൺ

അനുഭവ് സിൻഹ സംവിധാനം നിർവ്വഹിച്ച് 2011-ൽ പുറത്തിറങ്ങിയ ഹിന്ദി സയൻസ് ഫിക്ഷൻ സൂപ്പർഹീറോ ചലച്ചിത്രമാണ് റാ.വൺ (ഇംഗ്ലീഷ്: Ra.One (Random Access One); ഹിന്ദി: रा.वन). ഷാരൂഖ് ഖാൻ, കരീന കപൂർ, അർജുൻ രാംപാൽ എന്നിവരാണ് പ്രധാന കഥാപാത്രങ്ങളെ അവതരിപ്പിച്ചിരിക്കുന്നത്.




</doc>
<doc id="164174" url="https://ml.wikipedia.org/wiki?curid=164174" title="അപ്പിയാ അഡോൾഫെ">
അപ്പിയാ അഡോൾഫെ

സ്വിസ് സംഗീതജ്ഞനും നാടകവേദി പരിഷ്കർത്താവുമായിരുന്നു അപ്പിയ അഡോൾഫെ (ഇംഗ്ലീഷ്:Adolphe Appia). ജനീവയിലും വിവി(Vevey)യിലും സെക്കൻഡറി വിദ്യാഭ്യാസം പൂർത്തിയാക്കിയശേഷം അപ്പിയ ഡ്രെസ്ഡൻ, ലീപ്സിഗ്, ബെറൂത്ത് എന്നീ സ്ഥലങ്ങളിൽനിന്നും സംഗീതത്തിൽ ഉപരിപഠനം നടത്തി. ദൃശ്യരംഗവേദിയിൽ പരിവർത്തനങ്ങൾ നടത്താനായി ഇദ്ദേഹം വിയന്നായിലും ഡ്രെസ്ഡനിലും പഠനങ്ങൾ നടത്തി. 1895-ൽ അഭിനയവേദിയെ സംബന്ധിച്ചു വിപ്ലവകരമായ ആശയങ്ങൾ ഉൾക്കൊള്ളുന്ന ഒരു പ്രബന്ധം പ്രസിദ്ധപ്പെടുത്തി. ലാ മിസേ-എൻ-സീനേ ദൂ ദ്രാമെ വാഗ്നെറിയൻ (La mise-en-scene du drame Wagnerien) എന്ന പ്രസ്തുത പ്രബന്ധം വഴി ഇദ്ദേഹം ഉന്നയിച്ച നിർദ്ദേശങ്ങൾ വാഗ്നറുടെ സംഗീതിക (opera)യെ സംബന്ധിച്ച വിമർശനത്തിന്റെ രൂപത്തിലായിരുന്നു. സംഗീതവും ദൃശ്യവേദിയുമായുള്ള സമന്വയത്തിന്റെ അഭാവം ചൂണ്ടിക്കാണിച്ച് പുതിയ അവതരണ സമ്പ്രദായം ഇദ്ദേഹം നിർദ്ദേശിക്കുകയും അതിനുള്ള രൂപരേഖകൾ രചിച്ചു പ്രകാശിപ്പിക്കുകയും ചെയ്തു.

അപ്പിയയുടെ രണ്ടാമത്തെ കൃതി ദ് മുസിക് ഉൻഡ് ദ് ഇൻസെനീറുങ് (Die Musik und Die Inscenierung -1899) മ്യൂണിച്ചിൽ പ്രസിദ്ധപ്പെടുത്തി. നടന്റെ ചലനങ്ങൾ രംഗവാസികൾക്ക് വേണ്ടപോലെ കാണത്തക്കവണ്ണം രംഗവേദി സജ്ജീകരിക്കുക, നടന് ആവശ്യമായ സ്ഥലസൌകര്യം ഉണ്ടാക്കിക്കൊടുക്കുക, സമുചിതമായ പ്രകാശവിന്യാസങ്ങൾ ഏർപ്പെടുത്തുക തുടങ്ങിയവയായിരുന്നു ഇദ്ദേഹത്തിന്റെ നിർദ്ദേശങ്ങൾ. പശ്ചാത്തല ചിത്രങ്ങൾക്ക് വലിയ പ്രാധാന്യം കല്പിച്ചില്ലെങ്കിലും വർണപ്രകാശത്തിന്റെ പ്രാധാന്യം ഇദ്ദേഹം ഊന്നിപ്പറഞ്ഞു. ഈ വസ്തുതകൾ രംഗവേദിക്കാവശ്യമായ സ്ഥലവിസ്തൃതിക്ക് പ്രാധാന്യം നൽകി. 1921-ൽ ജനീവയിൽ പ്രസിദ്ധപ്പെടുത്തിയ ഒരു കൃതിയിൽ ഈ കാര്യങ്ങൾ ഇദ്ദേഹം സവിസ്തരം പ്രതിപാദിച്ചിട്ടുണ്ട്. ദൃശ്യവേദിയെ സംബന്ധിച്ചുള്ള ഇദ്ദേഹത്തിന്റെ അഭിപ്രായങ്ങൾ പല ലേഖനങ്ങളിലും രേഖപ്പെടുത്തിയിട്ടുണ്ട്. നാടകവേദിയിൽ വിപ്ലവാത്മകമായ പരിവർത്തനങ്ങൾ ഉളവാക്കിയ ഒരു പ്രവാചകനായിട്ടാണ് അപ്പിയയെ കരുതിവന്നത്. ജാക്വിസ്ദാൻ ക്രോസേയുടെ സഹകരണത്തോടുകൂടി ഇദ്ദേഹം ഹെല്ലറായിലുള്ള സ്വന്തം വിദ്യാലയങ്ങളിൽ നിരവധി പരീക്ഷണനാടകങ്ങളും നൃത്തവിശേഷങ്ങളും അവതരിപ്പിച്ചിട്ടുണ്ട്. 1923-24 വർഷത്തിൽ ട്രിസ്റ്റാനും ഇസോൾദേയും എന്ന ഓപ്പറ മിലാൻ കലാമേളയിൽ ഇദ്ദേഹം അവതരിപ്പിച്ചു. അടുത്തവർഷം മറ്റു രണ്ടു ഓപ്പറകളും ഇദ്ദേഹത്തിന്റെ നിർദ്ദേശപ്രകാരം ബേസിലിലെ ഓപ്പറാഹൌസിൽ അവതരിപ്പിക്കപ്പെടുകയുണ്ടായി. രംഗവേദി സംബന്ധിച്ച് ഇദ്ദേഹം വരച്ച ചിത്രങ്ങൾ സഹിതമുള്ള ഒരു സ്മാരകഗ്രന്ഥം ഇദ്ദേഹത്തിന്റെ മരണശേഷം 1929-ൽ പ്രകാശിപ്പിക്കപ്പെട്ടു.



</doc>
<doc id="164177" url="https://ml.wikipedia.org/wiki?curid=164177" title="അപ്പിയാൻ">
അപ്പിയാൻ

റോമൻ ചരിത്രകാരനായിരുന്നു അപ്പിയാൻ‍(, "Appianós Alexandreús"; ;). എ.ഡി. 2-ആം നൂറ്റാണ്ടിലാണ് ഇദ്ദേഹത്തിന്റെ ജീവിതകാലം. ട്രാജൻ ചക്രവർത്തിയുടെ (53-117) ഭരണകാലത്ത് (98-117) ഇദ്ദേഹം അലക്സാണ്ട്രിയയിൽനിന്നു റോമിൽ എത്തി. ഹാഡ്രിയൻ ചക്രവർത്തിയുടെയും (76-138) അന്റോണിനസ് പയസ് ചക്രവർത്തിയുടെയും (86-161) കീഴിൽ അപ്പിയാൻ സേവനം അനുഷ്ഠിച്ചതായി കരുതപ്പെടുന്നു. ഇദ്ദേഹത്തിന് പ്രൊക്യുറേറ്റർ (Procurator) പദവി ലഭിച്ചിരുന്നു. ഗ്രീക് ഭാഷയിലുള്ള റൊമൈക്കാ (Romaika) എന്ന റോമൻ ചരിത്രത്തിന്റെ കർത്താവെന്ന നിലയ്ക്കാണ്, ഇദ്ദേഹത്തിന്റെ പ്രശസ്തി. റോമിന്റെ ആദ്യകാലം മുതൽ അഗസ്റ്റസ് ചക്രവർത്തിയുടെ കാലം (എ.ഡി. 14) വരെയുള്ള റോമൻ ചരിത്രമാണ് ഇതിലെ പ്രതിപാദ്യം. റോമാക്കാർ കീഴടക്കി ഭരിച്ചിരുന്ന ജനങ്ങളെപ്പറ്റിയും ഈ ചരിത്രഗ്രന്ഥത്തിൽ പരാമർശിച്ചിട്ടുണ്ട്. ഒട്ടാകെ 24 ഗ്രന്ഥങ്ങൾ ഇദ്ദേഹത്തിന്റേതായിട്ടുണ്ടെങ്കിലും ഇവയിൽ പലതും ഇന്ന് ലഭ്യമല്ല.



</doc>
<doc id="164182" url="https://ml.wikipedia.org/wiki?curid=164182" title="നിയമവിരുദ്ധസംഘം">
നിയമവിരുദ്ധസംഘം

ഒരു പൊതുഉദ്ദ്യേശ്യം നിറവേറ്റുന്നതിന് അഞ്ചോ അതിലധികം ആളുകൾ ഒത്തുചേർന്ന് കുറ്റം നടത്തുമ്പോൾ അത് ഒരു നിയമവിരുദ്ധസംഘമായി മാറുന്നു. 

ഇന്ത്യൻ ശിക്ഷാനിയമത്തിലെ പൊതുപ്രശാന്തിക്കെതിരായ കുറ്റങ്ങളെ കുറിച്ച് പറയുന്ന അദ്ധ്യായം 8ൽ 141-)0 നമ്പർ വകുപ്പിൽ താഴെ പറയുന്ന തരത്തിൽ ഏതെങ്കിലും വിധത്തിൽ അഞ്ചോ അതിലധികമോ ആളുകൾ ചേർന്ന് പൊതു ഉദ്ദ്യേശത്തോടെ കുറ്റം ചെയുമ്പോൾ അത് നിയമവിരുദ്ധസംഘമായി തീരുന്നു.

ഒന്നാമതായി - കേന്ദ്ര സർക്കാരിന്റേയോ ഏതെങ്കിലും സംസ്താന സർക്കാരിന്റേയോ നിയമങ്ങൾ ഏതെങ്കിലും പബ്ലിക്ക് സെർവന്റ് പ്രയോഗിക്കുകയോ,നിർവ്വഹിക്കുകയോ ചെയ്യുമ്പോൾ ഭയപ്പെടുത്തുന്നതരത്തിലോ,കുറ്റകരമായ ബലപ്രയോഗത്താലോ,കുറ്റകരമായ ബലപ്രകടനത്താലോ ചെയ്താൽ

രണ്ടാമതായി - ഏതെങ്കിലും നിയമം അല്ലെങ്കിൽ നിയമനടപടികൾ നടത്തുന്നത് എതിർക്കുന്നത് 

മൂന്നാമതായി - ഏതെങ്കിലും ദ്രോഹമോ, കുറ്റകരമായ വസ്തുകയ്യേറ്റമോ മറ്റു കുറ്റമോ ചെയ്താൽ

നാലാമതായി - ഏതെങ്കിലും ആളുടെ നേർക്ക് കുറ്റകരമായ ബലപ്രയോഗമോ,ബലപ്രകടനത്താലോ എന്തെങ്കിലും വസ്തു കൈവശപ്പെടുത്തുകയോ അല്ലെങ്കിൽ ഏതെങ്കിലും ആൾക്കുള്ള വഴിനടപ്പവകാശത്തിന്റേയോ,വെള്ളം ഉപയോഗിക്കുവാനുള്ള അവകാശത്തിന്റേയോ,അയാളുടെ കൈവശത്തിലുള്ളതോ,അനുഭവത്തിലുള്ളതോ,അയാളിൽ നിക്ഷിപ്തമായ അവകാശത്തിന്റെ അനുഭവമോ അയാൾക്ക് ഇല്ലാതാക്കുമ്പോൾ

അഞ്ചാമതായി - ഏതെങ്കിലും ഒരാളെകൊണ്ട് നിയമപ്രകാരം ബാദ്ധ്യസ്തനല്ലാത്ത കാര്യം ചെയ്യിപ്പിക്കുവാനോ, അല്ലെങ്കിൽ നിയമപ്രകാരം അയാൾക്ക് ചെയ്യുവാൻ അവകാശമുള്ള കാര്യം ചെയ്യിപ്പിക്കുവാതിരിക്കുവാൻ കുറ്റകരമായ ബലപ്രയോഗത്താലോ,കുറ്റകരമായ ബലപ്രകടനത്താലോ നിർബദ്ധിക്കുമ്പോൾ


</doc>
<doc id="164185" url="https://ml.wikipedia.org/wiki?curid=164185" title="അപ്പീലധികാരി">
അപ്പീലധികാരി

അപ്പീൽ കേൾക്കുന്ന വ്യക്തി/കോടതിയെ അപ്പീലധികാരി എന്നു പറയുന്നു. മറ്റു കോടതികൾക്കുള്ള എല്ലാ അധികാരങ്ങളും അപ്പീൽ കോടതിയിലും നിക്ഷിപ്തമാണ്. കീഴ്ക്കോടതിയുടെ ഉത്തരവുകൾ ശരിവയ്ക്കുന്നതിനോ, അസ്ഥിരപ്പെടുത്തുന്നതിനോ, ഭേദഗതി ചെയ്യുന്നതിനോ അപ്പീലധികാരികൾക്ക് അർഹതയുണ്ട്. അപ്പീൽ ഹർജിയിൽ ഇല്ലാത്ത ഒരു വിഷയത്തെക്കുറിച്ചു വാദം കേൾക്കുന്നതിനും ഒരു കക്ഷിക്ക് അപ്പീൽ ഹർജി ബോധിപ്പിക്കുന്നതിന് താമസം നേരിട്ടാൽ പ്രസ്തുത താമസം മാപ്പുചെയ്തുകൊടുക്കുന്നതിനും അപ്പീലിനാസ്പദമായ ഉത്തരവോ, വിധിയോ നിർത്തിവയ്ക്കുന്നതിനും, അപ്പീൽ ഉത്തരവിന്മേൽ പ്രത്യക്ഷത്തിൽ എന്തെങ്കിലും പിശകുണ്ടെങ്കിൽ അത് തിരുത്തുന്നതിനും അപ്പീലധികാരിക്ക് അവകാശമുണ്ട്.

ഇന്ത്യയിലെ ക്രിമിനൽ-സിവിൽ നടപടിക്രമങ്ങളിൽ ഓരോതരം കേസുകളുടെയും അപ്പീലധികാരികൾ ആരൊക്കെയാണെന്ന് വിശദമായി വിവരിച്ചിട്ടുണ്ട്. ക്രിമിനൽ നടപടി ക്രമത്തിലെ 7-ആം ഭാഗം 31-ആം അധ്യായത്തിലെ 404 മുതൽ 431 വരെയുള്ള വകുപ്പുകൾ ക്രിമിനൽ അപ്പീലുകളെക്കുറിച്ച് പ്രതിപാദിക്കുന്നു. സിവിൽ അപ്പീലുകളെക്കുറിച്ച് വിവരിക്കുന്നത് സിവിൽനടപടിക്രമം 7-ആം ഭാഗത്തിലെ 96 മുതൽ 112 വരെയുള്ള വകുപ്പുകളിലാണ്. അതിൽതന്നെയുള്ള പട്ടികകളിൽ 41 മുതൽ 45 വരെയുള്ള ഉത്തരവുകളിൽ ഓരോ അപ്പീൽകോടതിയെയും അതതിന്റെ അധികാരപരിധികളെയും കുറിച്ച് വിശദമായി പ്രതിപാദിക്കുന്നു. ഇതിന് മൊത്തം 59 വകുപ്പുകളാണ് നീക്കിവച്ചിരിക്കുന്നത്.



</doc>
<doc id="164187" url="https://ml.wikipedia.org/wiki?curid=164187" title="വടക്കൻ അയർലണ്ട്">
വടക്കൻ അയർലണ്ട്

യുണൈറ്റഡ് കിങ്ഡത്തിലെ നാലു രാജ്യങ്ങളിൽ ഒന്നാണ് വടക്കൻ അയർലണ്ട് അഥവാ നോർത്തേൺ അയർലണ്ട്. അയർലണ്ട് ദ്വീപിന്റെ വടക്ക്-കിഴക്ക് പ്രദേശത്തുള്ള വടക്കൻ അയർലണ്ട് റിപ്പബ്ലിക്ക് ഓഫ് അയർലണ്ടുമായി തെക്കോട്ടും പടിഞ്ഞാറോട്ടും അതിർത്തി പങ്കിടുന്നു.


</doc>
<doc id="164190" url="https://ml.wikipedia.org/wiki?curid=164190" title="അറബീം ഒട്ടകോം പി. മാധവൻ നായരും">
അറബീം ഒട്ടകോം പി. മാധവൻ നായരും

പ്രിയദർശന്റെ സംവിധാനത്തിൽ 2011-ഡിസംബർ 16-നു് പുറത്തിറങ്ങിയ മലയാളചലച്ചിത്രമാണ് അറബീം ഒട്ടകോം പി. മാധവൻ നായരും അഥവാ ഒരു മരുഭൂമിക്കഥ.



ബിച്ചു തിരുമല, സന്തോഷ് വർമ്മ, രാജീവ് ആലുങ്കൽ എന്നിവർ രചിച്ച അഞ്ചു ഗാനങ്ങൾക്ക് എം.ജി. ശ്രീകുമാർ സംഗീതം നൽകിയിരിക്കുന്നു. മനോരമ മ്യൂസിക് ആണ് ഗാനങ്ങൾ വിപണനം ചെയ്തിരിക്കുന്നത്.


</doc>
<doc id="164193" url="https://ml.wikipedia.org/wiki?curid=164193" title="ഹിമായതുൽ ഇസ്ലാം ഹയർ സെക്കന്ററി സ്കൂൾ">
ഹിമായതുൽ ഇസ്ലാം ഹയർ സെക്കന്ററി സ്കൂൾ

1912-ൽ സ്ഥാപിതമായ കോഴിക്കോട് ജില്ലയിലെ ഒരു വിദ്യാഭ്യാസസ്ഥാപനമാണ് ഹിമായതുൽ ഇസ്ലാം ഹയർ സെക്കന്ററി സ്കൂൾ. കേരളത്തിൽ ഇസ്ലാം മതവിഭാഗത്തിന്റേതായി ആദ്യമായി സ്ഥാപിതമായ ഈ വിദ്യാലയം 12 വിദ്യാർത്ഥികളുമായാണ് പ്രവർത്തനം ആരംഭിച്ചത് . ആംഗ്ലോ - അറബിക് വിദ്യാലയമായി പ്രവർത്തനം ആരംഭിച്ച സ്കൂൾ ജില്ലയിലെ തന്നെ മികച്ച ഒരു വിദ്യാഭ്യാസസ്ഥാപനമാണ്. 


</doc>
<doc id="164213" url="https://ml.wikipedia.org/wiki?curid=164213" title="അപ്പീൽ-അവസാനവിധി">
അപ്പീൽ-അവസാനവിധി

കീഴ്കോടതികളുടെ തീരുമാനങ്ങളെയോ വിധിയെയോപറ്റി ആക്ഷേപമുള്ള കക്ഷികൾക്ക് വസ്തുതാപരമോ നിയമപരമോ ആയ പ്രശ്നങ്ങളെ ആധാരമാക്കി, അവയുടെമേൽ അപ്പീലധികാരമുള്ള കോടതികളിൽ കൊടുക്കുന്ന അപ്പീലിന്റെ തീരുമാത്തെ അപ്പീൽ-അവസാനവിധിഎന്നു പറയുന്നു.

അത്തരം അപ്പീൽകോടതികളിൽ പ്രധാനമായവ സിവിൽ-ക്രിമിനൽ നടപടിക്രമങ്ങളനുസരിച്ച് ഏർപ്പെടുത്തിയിട്ടുള്ള അപ്പീൽ കോടതികളാണ്. സിവിൽ വ്യവഹാരങ്ങളുടെ കാര്യത്തിൽ വ്യവഹാരത്തിന്റെ സല, സ്വഭാവം മുതലായവയെ അടിസ്ഥാനമാക്കിയും ക്രിമിനൽ നടപടികളിൽ കുറ്റത്തിന്റെ സ്വഭാവവും മറ്റും അടിസ്ഥാനമാക്കിയും ഏതൊക്കെ കോടതികളിൽ വേണം അപ്പീൽ കൊടുക്കേണ്ടതെന്ന് വ്യവസ്ഥ ചെയ്തിട്ടുണ്ട്.

ഈ കോടതികളെല്ലാം അപ്പീൽ തീരുമാനിക്കുന്നത് ചില നിയമവ്യവസ്ഥകളും തത്ത്വങ്ങളും അനുസരിച്ചാണ്. ഒരു അപ്പീൽകോടതിക്ക് അതിന്റെ മുൻപാകെ തീരുമാനത്തിനുവരുന്ന ഒരു അപ്പീൽ ചില ഉപാധികൾക്കും പരിമിതികൾക്കും വിധേയമായി അവസാനമായി തീരുമാനിക്കാം. അല്ലെങ്കിൽ, അതിൽ ഉന്നയിക്കപ്പെട്ട ഏതെങ്കിലുമോ എല്ലാമോ പ്രശ്നങ്ങൾ വീണ്ടും തീരുമാനിക്കാനായി ആദ്യകോടതിയിലേക്ക് റിമാൻഡു ചെയ്യുകയോ പുതിയ പോയിന്റുകളേർപ്പെടുത്തി അവയെ സംബന്ധിച്ച വിചാരണ നടത്തുകയോ കൂടുതൽ തെളിവ് സ്വീകരിക്കുകയോ അങ്ങനെ ചെയ്യുവാൻ കീഴ്ക്കോടതിയോട് ആവശ്യപ്പെടുകയോ ചെയ്യാം. കീഴ്ക്കോടതിവിധി അസ്ഥിരപ്പെടുത്തത്തക്കതല്ലെന്നു കണ്ടാൽ അതിനെ സ്ഥിരീകരിക്കുന്നതാണ്. ഒരു അപ്പീൽക്കോടതിയുടെ തീരുമാനത്തിനെതിരായി അതിനു മുകളിലുള്ള കോടതിയുടെ മുൻപാകെ അപ്പീൽ ബോധിപ്പിച്ചാൽ അത് തീരുമാനം ചെയ്യുന്നതും ഏതാണ്ട് ഈ തത്ത്വങ്ങൾ അനുസരിച്ചാണ്. തത്സംബന്ധമായ വ്യവസ്ഥകൾ സിവിൽ നടപടിക്രമത്തിൽ 96 മുതൽ 112 വരെ വകുപ്പുകളിലും 41 മുതൽ 45 വരെ ചട്ടങ്ങളിലും ഭരണഘടനയിലെ 132, 133 എന്നീ അനുച്ഛേദങ്ങളിലും അടങ്ങിയിരിക്കുന്നു. ക്രിമിനൽ കേസുകളുടെ കാര്യത്തിലാണെങ്കിൽ ആദ്യകോടതിയുടെ കുറ്റസ്ഥാപനവും ശിക്ഷാവിധിയും അസ്ഥിരപ്പെടുത്തുവാനും പ്രതി കുറ്റക്കാരനല്ലെന്നു കണ്ട് അയാളെ വെറുതെ വിടാനും അതല്ലെങ്കിൽ അയാളുടെ വിധി അസ്ഥിരപ്പെടുത്തി അയാളെ വീണ്ടും വിചാരണ ചെയ്യാനും ഉത്തരവാകാം. കുറ്റസ്ഥിരീകരണം അസ്ഥിരപ്പെടുത്താതെതന്നെ ശിക്ഷ കുറയ്ക്കാവുന്നതുമാണ്. കഠിനതടവുശിക്ഷ വെറും തടവായി ഭേദപ്പെടുത്തുകയും ചെയ്യാം. കീഴ്ക്കോടതി പ്രതിയെ വെറുതെ വിട്ടുകൊണ്ട് വിധി പ്രസ്താവിച്ച കേസിനെ സംബന്ധിച്ച് ഹൈക്കോടതിക്ക് അപ്പീൽ കേൾക്കാനും ആ വിധി അസ്ഥിരപ്പെടുത്താനും അധികാരമുണ്ട്; അതുപോലെ കീഴ്ക്കോടതി വിധിച്ച ശിക്ഷ കുറഞ്ഞുപോയാൽ കൂട്ടാനും അധികാരമുണ്ട്. ഇവയെ സംബന്ധിച്ച വ്യവസ്ഥകൾ ക്രിമിനൽ ശിക്ഷാനടപടി ക്രമത്തിലെ 406, 406എ, 408 മുതൽ 411 എന്നീ വകുപ്പുകളിലും സുപ്രീംകോടതിയെ സംബന്ധിച്ച കാര്യങ്ങൾ ഭരണഘടനയിലെ 134, 136 എന്നീ അനുച്ഛേദങ്ങളിലും അടങ്ങിയിരിക്കുന്നു. മേല്പറഞ്ഞവ കൂടാതെ ആദായനികുതി, വില്പനനികുതി, കാർഷികാദായനികുതി, എസ്റ്റേറ്റ് ഡ്യൂട്ടി മുതലായവയെ സംബന്ധിച്ചും റവന്യൂവുമായി ബന്ധപ്പെട്ട മറ്റു കാര്യങ്ങളിലും തദ്ദേശസ്വയംഭരണപരമായ നിയമങ്ങളിലും മറ്റും അപ്പീലുകളെയും തത്സംബന്ധമായ കാര്യങ്ങളെയും വ്യവസ്ഥ ചെയ്തിരിക്കുന്നു.



</doc>
<doc id="164214" url="https://ml.wikipedia.org/wiki?curid=164214" title="ഫ്രാങ്ക് മാർഷൽ">
ഫ്രാങ്ക് മാർഷൽ

ഇരുപതാം നൂറ്റാണ്ടിന്റെ ആദ്യകാലങ്ങളിലെ ഏറ്റവും ശക്തരായ ചെസ്സ് കളിക്കാരിലൊരാളായിരുന്നു അമേരിയ്ക്കയിൽ ജനിച്ച ഫ്രാങ്ക് ജയിംസ് മാർഷൽ.(ജനനം: ആഗസ്റ്റ് 10, 1877 – നവം:9, 1944) ലോക ചാമ്പ്യനായിരുന്നഎമ്മാനുവൽ ലാസ്കറെ( എമ്മാനുവൽ ലാസ്കർ)ലോക ചാമ്പ്യൻഷിപ്പിൽ നേരിടുകയുണ്ടായി.(1907). 1909 മുതൽ 1936 വരെ അമേരിയ്ക്കൻ ചെസ്സ് ചാമ്പ്യനുമായിരുന്നു മാർഷൽ. 1915 ൽ ന്യൂയോർക്കിലെ ‘മാർഷൽ ചെസ്സ് ക്ലബ്ബി‘നു അദ്ദേഹം തുടക്കമിടുകയും ചെയ്തു.

സാങ്കേതികമായി ഉയർന്ന ഒരു കേളീശൈലിയാണ് മാർഷലിന്റേത്. മാർഷലിന്റെ “സ്വിൻഡ്ൽ തന്ത്രങ്ങൾ‘’ അതി പ്രശസ്തമാണ്.
23...Qg3!!
1.d4 e6 2.e4 d5 3.Nc3 c5 4.Nf3 Nc6 5.exd5 exd5 6.Be2 Nf6 7.O-O Be7 8.Bg5 O-O 9.dxc5 Be6 10.Nd4 Bxc5 11.Nxe6 fxe6 12.Bg4 Qd6 13.Bh3 Rae8 14.Qd2 Bb4 15.Bxf6 Rxf6 16.Rad1 Qc5 17.Qe2 Bxc3 18.bxc3 Qxc3 19.Rxd5 Nd4 20.Qh5 Ref8 21.Re5 Rh6 22.Qg5 Rxh3 23.Rc5 Qg3!! 0-1


</doc>
<doc id="164215" url="https://ml.wikipedia.org/wiki?curid=164215" title="അപ്പീൽ വാദി">
അപ്പീൽ വാദി

ഏതെങ്കിലും വ്യവഹാരത്തിന്റെ തീർപ്പിന്മേൽ അപ്പീൽ ബോധിപ്പിക്കുന്ന ആളെ അപ്പീൽ വാദി എന്നു പറയുന്നു. ഒരു കോടതിയുടെ ഉത്തരവോ വിധിയോമൂലം കഷ്ടനഷ്ടങ്ങൾ സഹിക്കേണ്ടിവരുന്ന ആളുകൾക്കാണ് അപ്പീൽ കൊടുക്കുന്നതിന് അവകാശമുള്ളത്. ഒരു കോടതിയുടേയോ അല്ലെങ്കിൽ നിയമപരമായി രൂപവത്കരിച്ചിട്ടുള്ള ഭരണനിർവഹണ സമിതിയുടേയോ ന്യായവിധികളെ ചോദ്യം ചെയ്തുകൊണ്ട് അവയെ മറ്റൊരുകോടതിയുടേയോ ഉന്നതതരമായ ഒരു സ്ഥാപനത്തിന്റെയോ പുനഃപരിശോധനയ്ക്കായി സമർപ്പിക്കുന്ന നടപടിക്രമത്തെയാണ് അപ്പീൽ എന്നു പറയുന്നത്. അപ്പീൽ അനുവദിക്കുന്നതിനുവേണ്ടി സമർപ്പിക്കപ്പെടുന്ന വസ്തുതകളുടെ വിവരണമാണ് അപ്പീൽ ഹർജി. അപ്പീൽ ഹർജി അപ്പീൽവാദിക്കു നേരിട്ടോ വാദി അധികാരപ്പെടുത്തിയ വക്കീൽ മുഖേനയോ നൽകാം. അപ്പീലധികാരി, അപ്പീൽകേസിന്റെ തീർച്ചയ്ക്കു മുൻപായി അപ്പീൽവാദിയുടെ വാദഗതികൂടി ആരായേണ്ടതാണ്. അപ്പീൽ വാദിക്കു നേരിട്ടോ, അധികാരപ്പെടുത്തിയ വക്കീൽ മുഖേനയോ അപ്പീലധികാരിയുടെ മുൻപാകെ അപ്പീൽകേസ് വാദിക്കാം. അപ്പീൽഹർജിയിൽ ചേർത്തിട്ടില്ലാത്ത തർക്കങ്ങളും വാദഗതികളും ഉന്നയിക്കുന്നതിന് അപ്പീൽവാദിക്ക് അവകാശമില്ല. എന്നാൽ അപ്പീലധികാരിക്ക് യുക്തമെന്നു തോന്നിയാൽ പുതുതായുള്ള തർക്കങ്ങളും വാദഗതികളും ഉന്നയിക്കുന്നതിന് അപ്പീൽവാദിയെ അനുവദിക്കാം.



</doc>
<doc id="164216" url="https://ml.wikipedia.org/wiki?curid=164216" title="ഇരുവട്ടം മണവാട്ടി">
ഇരുവട്ടം മണവാട്ടി

സനൽ സംവിധാനം ചെയ്ത് 2005-ൽ പുറത്തിറങ്ങിയ ഒരു മലയാളചലച്ചിത്രമാണ് ഇരുവട്ടം മണവാട്ടി. കുഞ്ചാക്കോ ബോബൻ, കാവ്യ മാധവൻ എന്നിവരാണ് പ്രധാന കഥാപാത്രങ്ങളെ അവതരിപ്പിച്ചിരിക്കുന്നത്. വിഷ്ണു ആർട്ട്സിന്റെ ബാനറിൽ ഗിരീഷ് ബാലകൃഷ്ണൻ മാരാർ നിർമ്മിച്ച ഈ ചിത്രത്തിന്റെ രചന വി.സി. അശോക് നിർവ്വഹിച്ചിരിക്കുന്നു.




</doc>
<doc id="164218" url="https://ml.wikipedia.org/wiki?curid=164218" title="അപ്പീൽ ഹർജി">
അപ്പീൽ ഹർജി

അപ്പീൽ അനുവദിക്കുന്നതിനുവേണ്ടി സമർപ്പിക്കപ്പെടുന്ന വസ്തുതകളുടെ വിവരണമാണ് അപ്പീൽ ഹർജി. ഒരു കോടതിയുടേയോ അല്ലെങ്കിൽ നിയമപരമായി രൂപവത്കരിച്ചിട്ടുള്ള ഭരണനിർവഹണ സമിതിയുടേയോ ന്യായവിധികളെ ചോദ്യം ചെയ്തുകൊണ്ട് അവയെ ഒരുകോടതിയുടേയോ ഉന്നതതരമായ ഒരു സ്ഥാപനത്തിന്റെയോ പുനഃപരിശോധനയ്ക്കായി സമർപ്പിക്കുന്ന നടപടിക്രമത്തെയാണ് അപ്പീൽ എന്നു പറയുന്നത്. എല്ലാ അപ്പീലുകളും ഹർജിയുടെ രൂപത്തിൽ പ്രത്യേകമായി തയ്യാറാക്കി, അപ്പീൽവാദിയോ, വാദി അധികാരപ്പെടുത്തിയ വക്കീലോ ഒപ്പിട്ട് അപ്പീലധികാരിയുടെ മുൻപിൽ ഹാജരാക്കേണ്ടതാണ്. 

ഇന്ത്യയിൽ സിവിൽ - ക്രിമിനൽ നടപടി നിയമങ്ങളും ബന്ധപ്പെട്ട നടപടി ചട്ടങ്ങളും വ്യവസ്ഥ ചെയ്യുന്ന വിധം നിർദ്ദിഷ്ട മാതൃകയിലാണ് മിക്ക അപ്പീലുകളും സമർപ്പിക്കേണ്ടത്. ചില പ്രത്യേക നിയമങ്ങളുടെ പരിധിയിൽ വരുന്ന അപ്പീൽ ഹർജികളിൽ അപ്പീൽവാദി തന്നെ ഒപ്പിടണമെന്നുണ്ട്. ആദായനികുതി, വില്പനനികുതി മുതലായ കേസുകളിൻമേലുള്ള അപ്പീൽ ഹർജികൾ ഇതിൽപ്പെടുന്നു. അപ്പീൽ ഹർജിയോടൊപ്പം അപ്പീലിനാസ്പദമായ അഥവാ അപ്പീൽ മുഖേന ചോദ്യം ചെയ്യുന്ന ഉത്തരവിന്റെയോ വിധിയുടെയോ പകർപ്പുകൂടി ഹാജരാക്കണം. ഈ ഉത്തരവിനെയോ വിധിയെയോ ഖണ്ഡിക്കുന്ന ഓരോ തർക്കവും അതിനാസ്പദമായ വാദമുഖങ്ങളും ഖണ്ഡികയായി വിവരിച്ച് ഓരോ ഖണ്ഡികയും നമ്പരിട്ട് അപ്പീൽഹർജി സമർപ്പിക്കണം. അപ്പീൽ ബോധിപ്പിക്കുന്നതിനു നിശ്ചയിച്ചിട്ടുള്ള കാലാവധിക്കുള്ളിൽ അപ്പീൽ ഹർജി ഹാജരാക്കേണ്ടതാണ്. കീഴ്ക്കോടതിയിലെ വാദമുഖങ്ങളുടെ സംഗ്രഹമല്ലാതെ പൂർണ്ണവിശദാംശങ്ങൾ അപ്പീൽ ഹർജിയിൽ കാണിക്കേണ്ടതില്ല. അപ്പീൽ അനുവദിക്കുന്നതിന് ഉന്നയിക്കുന്ന കാരണങ്ങൾ ഹ്രസ്വവും വ്യക്തവുമായിരിക്കണം. അപ്പീൽഹർജിയിൽ ഉന്നയിച്ചിട്ടില്ലാത്ത വിഷയത്തെപ്പറ്റി അപ്പീലധികാരി വാദം കേൾക്കേണ്ട ആവശ്യമില്ല. എന്നാൽ അവയെക്കുറിച്ചു വാദിക്കുന്നതിന് അപ്പീൽവാദിയെ അനുവദിക്കുന്നതിന് അപ്പീലധികാരിക്ക് അധികാരമുണ്ട്.


</doc>
<doc id="164220" url="https://ml.wikipedia.org/wiki?curid=164220" title="ഡോൺ: ദ ചെയ്സ് ബിഗിൻസ് എഗയിൻ">
ഡോൺ: ദ ചെയ്സ് ബിഗിൻസ് എഗയിൻ

ഫർഹാൻ അഖ്തർ സംവിധാനം ചെയ്തു 2006ൽ പുറത്തിറങ്ങിയ ഹിന്ദി ആക്ഷൻ ചലച്ചിത്രമാണ് ഡോൺ: ദ ചെയ്സ് ബിഗിൻസ് എഗയിൻ.ഈ ചിത്രം 1978ൽ പുറത്തിറങ്ങിയ അമിതാഭ് ബച്ചൻ നായകാനായി അഭിനയിച്ച ഡോൺ എന്ന ചിത്രത്തിന്റെ പുനർനിർമ്മിതിയാണ്.ചിത്രത്തിലഭിനയിച്ച പ്രധാന താരങ്ങൾ ഷാരൂഖ് ഖാൻ, പ്രിയങ്ക ചോപ്ര, അർജുൻ രാംപാൽ, ഇഷ കോപികർ, ബൊമൻ ഇറാനി എന്നിവരാണ്.

ഡോൺ എന്നയാൾ മലേഷ്യയിലെ ഒരു കള്ളക്കടത്തുസംഘത്തിലെ തലവനാണ് . പേരില് പറയുന്നത് പോലെ അയാള് ഒരു ഡോൺ ആണു. അയാളുടെ അടുത്തുനിന്നും പിരിയാൻ നിന്ന രമേശ്‌ എന്ന മനുഷ്യനെ അയാൾ കൊന്നു. അതിന്റെ ദേഷ്യത്തിൽ അയാളുടെ കാമുകിയായ കാമിനി ഡോണിനെ അറസ്റ്റ് ചെയ്യാൻ വേണ്ടി പോലീസ് ഇന്ഫോര്മർ ആയി ഡോണിന്റെ റൂമിൽ അയാളെ പ്രേമം നടിച്ച് പോലീസിനെ വരുത്തി. ഡോൺ ബുദ്ധിപൂർവ്വം രക്ഷപ്പെട്ടു. കാമിനി കൊല്ലപ്പെട്ടു. തന്റെ ഒരേയൊരു സഹോദരനെയും കാമുകിയെയും കൊന്ന ഡോണിനോടു പകരം ചോദിക്കാൻ സഹോദരിയായ റോമ ഡോണിന്റെ സങ്കേതത്തിൽ ചേർന്നു. ഡോണിന് ഒരു ശത്രു ഉണ്ട്. ഇന്റെർപോൾ ഓഫീസർ ഡിസിൽവ.ഇവരോടൊപ്പം ഇന്റർപോൾ ഓഫീസമ്മാരായ വിശാൽ മാലിക്കും ഇൻസ്പെക്ടർ വര്മയും ഉണ്ട് . അയാളുടെ ഒരു ചോർത്തൽ സഹായിയെ ഡോൺ കൊന്നിരുന്നു. ഡോൺ തന്റെ സഹായിയായ നാരങ്ങിനു തന്റെ ലോകമെമ്പാടുമുള്ള സഹായികളുടെ വിവരം ഉള്ള ഒരു ഡിസ്ക് കൊടുത്തിരുന്നു. ഡോൺ ഇന്ത്യയിലേക്ക്‌ പോയി എന്ന് അറിഞ്ഞ ഡിസിൽവ അയാളെ പിന്തുദർന്നു. പരുക്കേറ്റ ഡോണിനെ ഡിസിൽവ ഹോസ്പിറ്റലിൽ കൊണ്ട്പോകുന്നു.

മുംബൈ നഗരത്തിലുള്ള ഒരു പാവത്താനായ വിജയിനെ ഡിസിൽവ കണ്ടു. വിജയ്‌ ഡോണിന്റെ മുഖച്ഛായ ഉള്ള ഒരുവനാണ്‌. അദ്ദേഹം വിജെയിനോട് കാര്യങ്ങല്പറഞ്ഞു വിജയിനെ ഡോൺ ആയി തിരിച്ചു പോകാൻ നിര്ബന്ധിക്കുന്നു. വിജയ്‌ അദ്ദേഹം നോക്കുന്ന കുട്ടിയായ ദീപുവിനെ ഓർത്ത്‌ വിസമ്മതം കാട്ടി. ഡിസിൽവ ദീപുവിനെ മലേഷ്യയിൽ കൊണ്ടുപോയി വിദ്യാഭ്യാസം നല്കാം എന്ന് പറഞ്ഞു വിജയെ പ്രലോഭിപ്പിച്ചു. ഇതിനിടയിൽ ജസ്ജിത്ത് എന്ന ഒരാള് ജയിളില്ന്നിന്നു ഇറങ്ങി വന്നു. ജസ്ജീത്തിന് ഡിസിൽവ ഒരു മോശമായ കാലം കൊടുത്തിരുന്നു. അയാൾ ഡിസിൽവയെ കൊല്ലാൻ മലേഷ്യയിൽ വന്നു. ഹോസ്പിറ്റലിൽ ഡോണിന്റെ പരുക്കേറ്റ മുറിവുകൾ വിജയുടെ ശരീരതിൽ ഉണ്ടാക്കാൻ ഉള്ള തീരുമാനം ഉണ്ടായി.വിജയ്‌ ഡോണിന്റെ സങ്കെതത്തിൽ ഒർമ്മശെഷി നഷ്ടപ്പെട്ടതിന്റെ പേരില് ചേരൂനു. വിജയ്‌ ഡോണിന്റെ വിവരങ്ങൾ അറിഞ്ഞ് ഓർമ്മ തിരിച്ചു കിട്ടി എന്ന രീതിയിൽ ഡിസിൽവയുടെ പ്ലാൻ മൂലം പെരുമാറി. ഡിസ്ക് ദീസിൽവയ്ക്ക് ഏല്പിക്കാൻ വിജയ്‌ തീരുമാനിച്ചു. റോമ വിജയിനെ ഡോൺ ആണെന്ന് വിചാരിച്ചു കൊല്ലാൻ ഇരിക്കവേ ദീസിലവ മൂലം ഡോൺ അല്ല ഇത് എന്നാ വിവരം മനസ്സിലാക്കി.വീട്ടില് എത്തിയ ദീസിൽവയെ ജസ്ജീത് കൊന്നു. ജസ്ജീത്തിന്റെ കയ്യില ഉണ്ടായിരുന്ന ഒരു ചിത്രം വച്ച് ദീസിൽവ ദീപു ജസ്ജീത്തിന്റെ മകൻ ആണെന്നും ദീപുവിനെ കാണണമെങ്കിൽ തനിക്ക് ഒരു കടമ ചെയ്യണം എന്നും പറഞ്ഞുകൊണ്ട് പോകുന്നു. ഡോണിന്റെ തലവനായ സിന്ഘാനിയ വന്നതിനെ പ്രമാണിച്ചുല്ല പാർട്ടി നടക്കുന്ന സമയം പോലീസുകാർ അവരെ വളഞ്ഞു. ഇവരോടൊപ്പം ഇന്റർപോൾ ഓഫീസമ്മാരായ വിശാൽ മാലിക്കും ഇൻസ്പെക്ടർ വര്മയും പാർട്ടി നടക്കുന്ന സ്ഥലത്ത് വെടിവയ്പ്പ് നടത്തിയത്. വിജയ്‌ ഡോൺ ആണെന്ന പേരില് അറസ്റ്റ് ചെയ്യപ്പെട്ടു. നാരങ്ങിനും ബാക്കിയുല്ലവര്ക്കും ഇത് ഡോൺ അല്ല എന്ന വിചാരം വന്നു. വിജയ്‌ അവരുടെ കയ്യില്ന്നിന്നും രക്ഷപ്പെട്ടു റോമയെ കണ്ടുമുട്ടി.

ഡിസ്ക് ജസ്ജീത്ത് മോഷ്ടിച്ചിരുന്നു. അയാളോട് തിരിച്ചുതരാൻ ആവശ്യപ്പെട്ട് ഫോൺ വന്നു. അയാള് പറഞ്ഞ വിലാസത്തിൽ പോയപ്പോൾ അവിടെ ദീസില്വയെ കണ്ടു. അത് ശരിക്കും ദീസില്വ ആയിരുന്നില്ല. സിന്ഘനിയയുടെ സത്രുയായിരുന്ന വർധാൻ അയിരുന്നു. അയാളുടെ അടുത്തു ദീപു ഉണ്ടായിരുന്നു. ജസ്ജീത്തിന്റെ മകൻ ആണെന്നു അറിഞ്ഞപ്പോൾ തട്ടിക്കൊണ്ട്പോയതാണ്. ജസ്ജീത്തും ദീപുവും ഒരു വിധത്തിൽ രക്ഷപ്പെട്ടു പോകുമ്പോൾ വിജയിനെ കണ്ടു. ജസ്ജീത്തും വിജയും സംഘർഷത്തിൽ ഏർപ്പെടുന്നു. ദീപു അവരെ പിന്തിരിപ്പിച്ചു. വിജയുടെ പ്ലാൻ പ്രകാരം വർധാനെ വീഴ്ത്താനുള്ള ശ്രമം ഫലിച്ചു എന്നതിന്റെ ഫലമായി വിജയും വർധാനും സംഘർഷത്തിൽ ഏർപ്പെടുന്നു. വര്ധാൻ അറസ്റ്റ് ചെയ്യപ്പെടുന്നു . വിജയെ ഹോസ്പിറ്റലിൽ കൊണ്ടുപോകുന്ന സമയം ഡോൺ റോമയോട് പറഞ്ഞ ഒരു രഹസ്യവാക്ക് വിജയ്‌ പറയുന്നു. അതോടെ ആ സത്യം മനസ്സിലായി. ഡോൺ ആയിരുന്നു വിജയ്‌ ആയി വന്നത്. ഹോസ്പിറ്റലിൽ ഡോണിന്റെ പരുക്കേറ്റ മുറിവുകൾ വിജയുടെ ശരീരതിൽ ഉണ്ടാക്കാൻ ഉള്ള തീരുമാനം ഉണ്ടായിരുന്ന സമയത്ത് ഡോൺ വിജയുടെ മുറിയിൽ മാറി കിടന്നു . അതിനുമുന്ബ് ഡി ദില്വയും വിജയും സംസാരിച്ചത് മുഴുവൻ കേട്ടിട്ടാണ് ഡോൺ തന്റെ ദൗത്യം തുടർന്നത് .




</doc>
<doc id="164225" url="https://ml.wikipedia.org/wiki?curid=164225" title="പെരുങ്ങള്ളൂർ">
പെരുങ്ങള്ളൂർ

കേരളത്തിൽ കൊല്ലം ജില്ലയുടെ മദ്ധ്യഭാഗത്തായി സ്ഥിതി ചെയ്യുന്ന ഒരു ഗ്രാമമാണ് പെരുങ്ങള്ളൂർ. കിഴക്ക്‌- മണ്ണൻകിടയ്ക്കൽ, പടിഞ്ഞാറു – കാട്ടുവാമുക്ക്, തെക്ക്- ഇത്തിക്കര ആർ, വടക്ക് – മാക്കുളം എന്നിവയാണ് ഗ്രാമത്തിന്റെ അതിർത്തികൾ. ഇവിടുത്തെ ജനസംഖ്യയിൽ തൊണ്ണൂറു ശതമാനവും ക്രിസ്തീയ വിഭാഗത്തിൽ പെട്ടവരാണ്. 


</doc>
<doc id="164232" url="https://ml.wikipedia.org/wiki?curid=164232" title="ജീവൻ">
ജീവൻ

ജീവൻ എന്ന പദത്തിന് കൃത്യമായ നിർവചനം നൽകുക എന്നത് കുറേയേറെ പ്രയാസമുള്ള കാര്യമാണ്. സസ്യങ്ങൾ സൂര്യപ്രകാശത്തിൽ നിന്നും ഉൽപാദിപ്പിക്കുന്ന ഫലങ്ങൾ മനുഷ്യനുൾപ്പെടെയുള്ള മറ്റ് ജീവികൾ ഭക്ഷണമാക്കുന്നു. ഒരു ജീവിയിൽ നടക്കുന്ന സംയോജന പ്രവർത്തനങ്ങളാണ് ഉപചയം (ഉദാ : മാംസ്യസംശ്ലേഷണം,പ്രകാശ സംശ്ലേഷണം). എന്നാൽ ഒരു ജീവിയിൽ നടക്കുന്ന വിഘടന പ്രവർത്തനങ്ങളാണ് അപചയം (ഉദാ : ശ്വസനം). ഇവ രണ്ടും കൂടി ചേർന്ന പ്രവർത്തനങ്ങളെ ഉപാപചയം എന്നു പറയുന്നു. ചുരുക്കത്തിൽ ജീവികളിൽ നടക്കുന്ന ജീവൽ പ്രവർത്തനങ്ങളെല്ലാം ഉപാപചയ പ്രവർത്തനങ്ങളാണ്. ഉപാപചയ പ്രവർത്തനങ്ങൾ നടക്കുന്ന വസ്തുക്കളെല്ലാം ജീവികളാണ്.

ജീവന്റെ സാന്നിധ്യത്തിൽ നിർണ്ണായകമായ ഫോസ്ഫറസുകൾ ഭൂമിയിൽ എത്തിയത് ഉൽക്കകൾ വഴിയാണെന്ന് സൗത്ത് ഫ്‌ളോറിഡ യൂണിവേഴ്‌സിറ്റിയിലെ ആസ്‌ട്രോളജിസ്റ്റുകൾ 2013 ൽ നടത്തിയ ഗവേഷണത്തിൽ ചില തെളിവുകൾ കണ്ടെത്തി. സിംബാബ്‌വേ, ഓസ്‌ട്രേലിയ, വെസ്റ്റ് വിർജീനിയ, ഫ്‌ളോറിഡ എന്നിവിടങ്ങളിൽ നിന്ന് ശേഖരിച്ച ഭൗമ അകക്കാമ്പുകൾ പഠനവിധേയമാക്കി നടത്തിയ ഗവേഷണമാണ് ഭൂമിയിൽ ജീവൻ എങ്ങനെ ഉണ്ടായി എന്ന ചോദ്യത്തിന് ഭാഗികമായെങ്കിലും വിശദീകരണം നൽകുന്ന കണ്ടെത്തലുകളിലേക്ക് നയിച്ചത്. 



</doc>
<doc id="164235" url="https://ml.wikipedia.org/wiki?curid=164235" title="അഫ്ഗാൻ പെൺകുട്ടി">
അഫ്ഗാൻ പെൺകുട്ടി

അമേരിക്കൻ പത്രപ്രവർത്തകൻ സ്റ്റീവ് മക്കറിയുടെ പ്രശസ്ത നിശ്ചലചിത്രത്തിനു പാത്രമായ ഒരു അഫ്ഗാൻ വനിതയാണ് അഫ്ഗാൻ പെൺകുട്ടി എന്നപേരിൽ പ്രസിദ്ധമായ ഷർബത് ഗുല () (pronounced ) (ജനനം: 1972). സോവിയറ്റ് യൂണിയന്റെ അഫ്ഗാൻ അധിനിവേശകാലത്ത് പാകിസ്താനിൽ ഒരു അഫ്ഗാൻ അഭയാർഥിയായി കഴിയവേയാണ് ഷർബത്ത് ഗുല കാമറയിൽ പകർത്തപ്പെടുന്നത്. ഷർബത് ഗുലയുടെ കണ്ണുകളിലെ തീക്ഷ്ണതയായിരുന്നു ആ ചിത്രത്തിന്റെ പ്രത്യേകത. 1985 ജൂൺ മാസത്തിലെ നാഷണൽ ജിയോഗ്രാഫിക് മാഗസിന്റെ പുറം ചട്ടയിൽ ഈ പടം ഇടംപിടിച്ചതോടെയാണ് അന്ന് 12 വയസ്സ് മാത്രമുള്ള ഷർബത്ത് ഗുല ശ്രദ്ധിക്കപ്പെടുന്നത്. 2002 ആദ്യത്തിൽ ഔദ്യോഗികമായി തിരിച്ചറിയപ്പെടുന്നതുവരെ കേവലം "അഫ്ഗാൻ പെൺകുട്ടി" എന്ന പേരിൽ ലോകത്തുടനീളം ഗുല അറിയപ്പെട്ടു. അഫ്ഗാൻ മൊണാലിസ എന്നായിരുന്നു ഈ ചിത്രത്തെ പലപ്പോഴും പരാമർശിക്കപ്പെട്ടിരുന്നത്.

അഫ്ഗാൻ വംശജയായ ഗുല സോവിയറ്റ് അധിനിവേശകാലത്ത് അനാഥയാക്കപ്പെടുകയും പാകിസ്താനിലെ നാസിർബേഗ് അഭയാർഥികേന്ദ്രത്തിലെത്തിപ്പെടുകയുമാണ്. സോവിയറ്റ് ഹെലിക്കോപ്റ്ററുകളുടെ ആക്രമണം അവളുടെ മതാപിതാക്കളെ കൊലപ്പെടുത്തുകയും ഗുലയും അവളുടെ സഹോദരികളും അമ്മൂമയും അഫ്ഗാൻ അതിർത്തിമലകൾ കയറി പാകിസ്താനിലെ നാസിർബേഗ് അഭയാർഥി കേന്ദ്രത്തിലേക്ക് പോകാൻ നിർബന്ധിക്കപ്പെടുകയുമായിരുന്നു.
1980 കളുടെ ഒടുവിൽ റഹ്മത്ത് ഗുല്ലിനെ വിവാഹം ചെയ്ത ഷർബത്ത്, 1992 അഫ്ഗാനിസ്ഥാനിലേക്ക് മടങ്ങി. മൂന്ന് പെൺകുട്ടികളുണ്ട് ഇവർക്ക്. നാലമത്തെ പെൺകുട്ടി ചെറുപ്പത്തിലേ മരണമടഞ്ഞു. തനിക്ക് ലഭിക്കാതിരുന്ന വിദ്യാഭ്യാസം തന്റെ മക്കൾക്ക് നൽകാനാവും എന്ന പ്രതീക്ഷവെച്ചു പുലർത്തി ഗുല.

1984 ൽ നാസിർബേഗ് അഭയാർഥികേന്ദ്രത്തിൽ വെച്ച് നാഷണൽ ജിയോഗ്രാഫികിന്റെ പത്രഛായഗ്രാഹകനായ സ്റ്റീവ് മക്കറി തന്റെ നിക്കൊൺ കാമറ ഉപയോഗിച്ചാണ് ഷർബത്ത് ഗുലയുടെ ചിത്രം പകർത്തുന്നത്... ഈ ചിത്രത്തിന്റെ പ്രിന്റ് എടുക്കുന്നതിനു മുമ്പുള്ള മിനുക്കുപണികൾ പൂർത്തിയാക്കിയത് ജോർജിയയിലെ ഗ്രാഫിക് ആർട്ട് സർവീസിൽ നിന്നായിരുന്നു. അഭയാർഥികേന്ദ്രത്തിലെ അനൗപചാരിക പാഠശാലയിലെ പഠിതാവായിരുന്ന ഗുലയുടെ ചിത്രമെടുക്കാനുള്ള അപൂർവാവസരം മക്കറി ഉപയോഗപ്പെടുത്തുകയായിരുന്നു.

പേര് അറിയാതിരുന്ന ആ കുട്ടിയുടെ ചിത്രം "അഫ്ഗാൻ പെൺകുട്ടി" ("Afghan Girl") എന്ന തലക്കെട്ടിൽ 1985 ലെ നാഷണൽ ജിയോഗ്രാഫികിന്റെ പുറംചട്ടയായി പ്രസിദ്ധീകരിച്ചു. ചുവപ്പ് തട്ടം കൊണ്ട് അയഞ്ഞമട്ടിൽ തലമറച്ച ആ പെൺ കുട്ടിയുടെ കാമറയിലേക്ക് തിരിച്ചുവെച്ച തീക്ഷ്ണമായ കണ്ണുകൾ 1980 കളിലെ സോവിയറ്റു യൂണിയന്റെ അഫ്ഗാൻ ഏറ്റുമുട്ടലും ലോകത്താകമാനമുള്ള അഭയാർഥികളുടെ അവസ്ഥയും സൂചിപ്പിക്കുന്നതായിരുന്നു. നാഷണൽ ജിയോഗ്രാഫിക്ക് മാഗസിന്റെ ചരിത്രത്തിൽ ഏറ്റവും അംഗീകാരം നേടിയെടുത്ത ചിത്രമായി ഇതുവിശേഷിപ്പിക്കപ്പെട്ടു.

17 വർഷം അഫ്ഗാൻ പെൺകുട്ടി ആരാണെന്നറിയാതെ നിലനിന്നു. 1990 കളിൽ സ്റ്റീവ് മക്കറി നിരവധിതവണ ഈ പെൺകുട്ടി ആരാണെന്നറിയാൻ ശ്രമം നടത്തിയെങ്കിലും പരാജയപ്പെടുകയായിരുന്നു.
2002 ജനുവരിയിൽ നാഷണൽ ജിയോഗ്രാഫികിന്റെ ഒരു സംഘം ഈ ചിത്രത്തിലെ കഥാപാത്രത്തെ തിരഞ്ഞ് അഫ്ഗാനിസ്താനിലെക്ക് ഒരു യാത്ര നടത്തി. നാസിർബേഗ് അഭയാർഥികേന്ദ്രത്തിൽ അവശേഷിക്കുന്നവരിൽ അന്വേഷിച്ചപ്പോൾ അവരിൽ ഒരാൾ ഗുലയുടെ സഹോദരനെ പരിചയമുള്ളയാളാണെന്ന് മനസ്സിലാക്കുകയും അവളുടെ ഗ്രാമത്തിലേക്ക് ഈ യാത്രസംഘത്തിന്റെ സന്ദേശമെത്തിക്കുകയും ചെയ്തു. തങ്ങളാണ് അഫ്ഗാൻ പെൺകുട്ടി എന്നുപറഞ്ഞ് നിരവധി വനിതകൾ മുന്നോട്ടുവരികയുണ്ടായി. 1985 ലെ ചിത്രം കാണിച്ചുകൊടുത്തപ്പോൾ ഗുല തങ്ങളുടെ ഭാര്യയാണെന്ന് തെറ്റായ അവകാശവാദമുന്നയിച്ചുകൊണ്ട് കുറേ പുരുഷന്മാരും മുന്നോട്ടുവരികയുണ്ടായി.

ഒടുവിൽ അഫ്ഗാനിസ്താന്റെ ഒരു വിദൂരഗ്രാമത്തിൽ സംഘം ഗുലയെ കണ്ടെത്തി. അന്നു അവൾക്ക് 30 വയസ്സുകാണും. അഭയാർഥികേന്ദ്രത്തിൽ നിന്ന് 1992 ൽ ഗുല അവളുടെ സ്വന്തം ദേശത്തേക്ക് മടങ്ങിയിരുന്നു. ബയോമെട്രിക്ക് സാങ്കേതികത ഉപയോഗിച്ച് അവളുടെ ഐറിസ് ഘടന ചിത്രത്തിലെ പെൺകുട്ടിയുടെ ഐറിസിനോട് യോജിപ്പുള്ളതാണെന്ന് തീർച്ചപ്പെടുത്തിയാണ് ആ അഫ്ഗാൻ പെൺകുട്ടി ഈ ഗുലതെന്നെയെന്ന് ഉറപ്പാക്കിയത്. 2003 ജനുവരിക്കുമുമ്പ് ആ പെൺകുട്ടി തന്റെ പ്രശസ്തമായ ആ ചിത്രം കാണുകപോലുമുണ്ടായിട്ടില്ല.


</doc>
<doc id="164238" url="https://ml.wikipedia.org/wiki?curid=164238" title="അപ്പുക്കുട്ടി നട്ടുവൻ">
അപ്പുക്കുട്ടി നട്ടുവൻ

19-ആം നൂറ്റാണ്ടിന്റെ ആദ്യദശകങ്ങളിൽ ജീവിച്ചിരുന്ന പ്രശസ്ത ഗായകനായിരുന്നു അപ്പുക്കുട്ടി നട്ടുവൻ. നാഗപട്ടണമായിരുന്നു ഇദ്ദേഹത്തിന്റെ ജന്മദേശം. പ്രസിദ്ധ സംഗീതജ്ഞനായ ശ്യാമാശാസ്ത്രിയുടെ(1762-1827) സമകാലികനായിട്ടാണ് ഇദ്ദേഹം അറിയപ്പെടുന്നത്. സംഗീതത്തിൽ തനിക്കു നേടുവാൻ കഴിഞ്ഞിട്ടുള്ള അസാധാരണ സിദ്ധിവിശേഷത്തിൽ ഇദ്ദേഹത്തിനുണ്ടായിരുന്ന ആത്മവിശ്വാസംകൊണ്ട് ഇദ്ദേഹം അനേകം സംഗീതവിദ്വാന്മാരെ വെല്ലുവിളിക്കുകയും അവരെയൊക്കെത്തന്നെ പരാജയപ്പെടുത്തുകയും ചെയ്തുവന്നു. പരാജിതരായവർ ശ്യാമാശാസ്ത്രിയുടെ അടുത്തു പരാതിപ്പെട്ടതിന്റെ ഫലമായി ശ്യാമാശാസ്ത്രികൾ നാഗപട്ടണത്തിലെത്തി അപ്പുക്കുട്ടിനട്ടുവനോട് എതിരിട്ടു. എന്നാൽ ശ്യാമാശാസ്ത്രിയെ നട്ടുവൻ ഭക്ത്യാദരവോടെ സ്വീകരിക്കുകയും ശാസ്ത്രിയോട് എതിരിടുന്നതിന് താൻ യോഗ്യനല്ലെന്ന് അറിയിക്കുകയും ചെയ്തു. അതിനുശേഷം നട്ടുവൻ നാഗപട്ടണത്തുനിന്നും മൈസൂറിലേക്കു പോവുകയും അവിടത്തെ മഹാരാജാവിന്റെ സദസ്സിലെ സംഗീതവിദ്വാൻ ആയിത്തീരുകയും ചെയ്തു. അപ്പുക്കുട്ടി നട്ടുവനിൽനിന്നും ശ്യാമാശാസ്ത്രിയുടെ മഹത്ത്വത്തെപ്പറ്റി അറിയാനിടയായ മഹാരാജാവ് ശാസ്ത്രിയെ തന്റെ രാജ്യത്തേക്ക് ക്ഷണിക്കാൻ അപ്പുക്കുട്ടി നട്ടുവനെ നിയോഗിച്ചു. എന്നാൽ ശ്യാമാശാസ്ത്രി ഈ ക്ഷണം നിരസിക്കുകയാണുണ്ടായത്. 


</doc>
<doc id="164244" url="https://ml.wikipedia.org/wiki?curid=164244" title="കലാമണ്ഡലം അപ്പുക്കുട്ടിപ്പൊതുവാൾ">
കലാമണ്ഡലം അപ്പുക്കുട്ടിപ്പൊതുവാൾ

പ്രശസ്തനായ മദ്ദളവിദഗ്ദ്ധനായിരുന്നു‍ കലാമണ്ഡലം അപ്പുക്കുട്ടിപ്പൊതുവാൾ. തിരുവില്വാമല ക്ഷേത്രത്തിന്റെ തെക്കേച്ചരിവിലുള്ള കണ്ടഞ്ചാത്ത് പൊതുവാട്ടിൽ 1924-ൽ ആണ് അപ്പുക്കുട്ടിപ്പൊതുവാൾ ജനിച്ചത്. കേരള കലാമണ്ഡലത്തിൽ മദ്ദളവിദ്യാചാര്യനായിരുന്ന തിരുവില്വാമല വെങ്കിച്ചസ്വാമിയാണ് ഗുരു.

ചെണ്ടമേളവിദഗ്ദ്ധൻ കലാമണ്ഡലം കൃഷ്ണൻകുട്ടിപ്പൊതുവാളുമൊത്താണ് സാധാരണയായി ഇദ്ദേഹം അരങ്ങത്ത് പ്രവർത്തിച്ചത്. രണ്ടുപേരും ചേർന്നു കൊട്ടുന്ന മേളപ്പദം മുഴുപ്പും കൊഴുപ്പും പുതുമയും തികഞ്ഞതാണ്. തിരനോട്ടം, യുദ്ധവട്ടം, ഇളകിയാട്ടം എന്നിവയിലെല്ലാം ഇദ്ദേഹത്തിന്റെ പ്രയോഗസാമർഥ്യം തെളിഞ്ഞുകാണാം. സ്ത്രീപാത്രങ്ങളുടെ സാരി, കുമ്മി, പന്താട്ടം തുടങ്ങി മദ്ദളം മാത്രം പ്രയോഗിക്കേണ്ട ഭാഗങ്ങളിൽ അപ്പുക്കുട്ടിയുടെ മനോധർമം പ്രകടമാകുന്നു. തികഞ്ഞ സാധകം, ഉറച്ച താളസ്ഥിതി, നാദശുദ്ധി കലർന്ന പ്രയോഗം, കളിച്ചടങ്ങുകളുടെ പതറാത്ത പരിജ്ഞാനം എന്നീ സിദ്ധികൾ പൊതുവാളിന് ഒത്തുകിട്ടിയിട്ടുണ്ട്. ഇന്ത്യയിലെ പല ഭാഗങ്ങളിലും ചൈന, മലയ തുടങ്ങിയ വിദേശരാജ്യങ്ങളിലും ഇദ്ദേഹം സഞ്ചരിച്ചിട്ടുണ്ട്. കേരളകലാമണ്ഡലത്തിൽ മദ്ദളം അധ്യാപകനായും പ്രവർത്തിച്ചിട്ടുണ്ട്. 2006-ലെ പല്ലാവൂർ അപ്പുമാരാർ പുരസ്കാരം ഇദ്ദേഹം തൃപ്പേക്കുളം അച്യുതമാരാരുമായി പങ്കിട്ടു.



</doc>
<doc id="164245" url="https://ml.wikipedia.org/wiki?curid=164245" title="ഷെയ്പ് ഓഫ് ദി ഷെയ്പ്‌ലെസ്">
ഷെയ്പ് ഓഫ് ദി ഷെയ്പ്‌ലെസ്

2010-ൽ പുറത്തിറങ്ങിയ ഒരു ഡോക്യുമെന്ററിയാണ് ഷെയ്പ് ഓഫ് ദി ഷെയ്പ്‌ലെസ്. സാൻഫ്രാൻസിസ്കോ ഫെസ്റ്റിവലിൽ സിൽവർ ജ്യൂറി പുരസ്കാരവും ആതൻസ് ഫിലിം ഫെസ്റ്റിവലിൽ പ്രത്യേക പരാമശവും ഈ ഡോക്യുമെന്ററി നേടി. മികച്ച ഛായാഗ്രഹണത്തിനും മികച്ച ഡോക്യുമെന്ററിക്കുമുള്ള ഈസ്റ്റ്മാൻ കൊഡാക്ക് പുരസ്കാരവും ഈ ചിത്രത്തിനു ലഭിച്ചു. ഒരു വ്യക്തിയുടെ യഥാർഥ കഥയാണ് ചിത്രത്തിന്റെ ഇതിവൃത്തം. അതോടൊപ്പം യഥാർഥ സന്ദർഭങ്ങളുമാണ് ഡിജിറ്റൽ ക്യാമറയിലൂടെ ഡോക്യുമെന്ററിക്കായി ചിത്രീകരിച്ചിരിക്കുന്നത്. 2003-ൽ കേരള സാഹിത്യ അക്കാദമിയുടെ കനകശ്രീ എൻഡോവ്മെന്റ് അവാർഡ് നേടിയ ജയൻ കെ. ചെറിയാനാണ് ഡോക്യുമെന്ററിയുടെ നിർമ്മാതാവ്. 

ബഹുമുഖവ്യക്തിത്വത്തോടുകൂടിയ ഒരാളാണ് ചിത്രത്തിലെ നായകകഥാപാത്രം. ജോൺ കോറി എന്ന പേരിൽ പകൽസമയം ന്യൂയോർക്കിൽ ഒരു ആർക്കിടെക്റ്റ് സ്ഥാപനം നടത്തുന്ന ഇദ്ദേഹം വൈകുന്നേരങ്ങളിൽ ന്യൂയോർക്കിലെ തന്നെ ചെൽസേ ഹോട്ടലിൽ പ്രേംദാസ് എന്ന പേരിൽ ഒരു മെഡിറ്റേഷൻ സെന്റർ നടത്തുന്നു. അർദ്ധരാത്രിയാകുമ്പോൾ ഇദ്ദേഹം കൃത്രിമ മാറിടങ്ങളും മറ്റും ശരീരത്തിൽ വച്ചു പിടിപ്പിച്ച് റോസ്‌വുഡ് എന്ന പേരിൽ ഡാൻസ് ബാറിൽ അഴിഞ്ഞാട്ടക്കാരിയാകുന്നു. 

മൂന്നു വർഷം കൊണ്ടാണ് ഡോക്യുമെന്ററിയുടെ ചിത്രീകരണം പൂർത്തിയായത്. ഈ മൂന്നു വർഷങ്ങൾ കൊണ്ട് ക്യാമറയുമായി നായകകഥാപാത്രത്തിന്റെ പിന്നാലെ സഞ്ചരിച്ചാണ് ഏകദേശം 150 മണിക്കൂർ വരുന്ന വീഡിയോ ചിത്രീകരിച്ചത്. ഈ കാലയളവിൽ അയാൾ സ്ത്രീ ലൈംഗികാവയവങ്ങൾ ശസ്ത്രക്രിയയിലൂടെ വച്ചു പിടിപ്പിക്കുന്നതും സ്ത്രീയായി മാറുന്നതും ചിത്രീകരിച്ചു. 150 മണിക്കൂർ വരുന്ന വീഡിയോയിൽ നിന്നും നാല് മണിക്കൂർ, രണ്ട് മണിക്കൂർ, ഒരു മണിക്കൂർ എന്നിങ്ങനെ മൂന്നുതരത്തിലായി ഡോക്യുമെന്ററി തയാറാക്കി. വിവിധ ദൈർഘ്യത്തിലുള്ള വീഡിയോകളാണ് വിവിധയിടങ്ങളിൽ പ്രദർശിപ്പിച്ചത്. 




</doc>
<doc id="164249" url="https://ml.wikipedia.org/wiki?curid=164249" title="ഹരിശങ്കർ ബ്രഹ്മ">
ഹരിശങ്കർ ബ്രഹ്മ

ആന്ധ്രാപ്രദേശിൽ നിന്നുള്ള റിട്ടയേർഡ് ഐ.എ.എസ്സ് കാരനായ ഹരിശങ്കർ ബ്രഹ്മ (62) ഭാരതത്തിന്റെ മുൻ മുഖ്യ തെരഞ്ഞെടുപ്പ് കമ്മീഷണർ ആണ്).

2010 ഏപ്രിലിൽ കേന്ദ്ര ഊർജ്ജ സെക്രട്ടറിയായി വിരമിച്ച ബ്രഹ്മ 2015 ജനുവരി 16 ന് ന്യൂ ഡൽഹിയിലെ നിർവാചൻ സദനിൽ സ്ഥാനമേറ്റു. 2015 ഏപ്രിൽ 19 വരെ അദ്ദേഹം ഈ പദവിയിൽ സേവനമനുഷ്ടിച്ചു.. വി.എസ്. സമ്പത്ത് വിരമിച്ച ഒഴിവിലാണ് ബ്രഹ്മ പുതിയ മുഖ്യ ഇലക്ഷൻ കമ്മീഷണറായി നിയമിതനായത്.

2004-ൽ മുഖ്യ തെരഞ്ഞെടുപ്പ് കമ്മീഷണറായി വിരമിച്ച ജെ.എം ലിംഗ്ദോയ്ക്കു ശേഷം നോർത്ത് ഈസ്റ്റിൽ നിന്നുള്ള രണ്ടാമത്തെ ഇലക്ഷൻ കമ്മീഷണറാണ് ബ്രഹ്മ. 2012 ജൂൺ 10-ന് എസ്. വൈ. ഖുറേഷി വിരമിച്ച ഒഴിവിലാണ് ഇദ്ദേഹം നിയമിതനായത്. ബ്രഹ്മ വിരമിച്ച ഒഴിവിലാണ് ഇപ്പോഴത്തെ മുഖ്യ തിരഞ്ഞെടുപ്പ് കമ്മീഷണറായ ഡോ. നസിം സൈദി സ്ഥാനമേറ്റത്.


</doc>
<doc id="164255" url="https://ml.wikipedia.org/wiki?curid=164255" title="കാട്പാടി">
കാട്പാടി

കാട്പാടി (തമിഴ് : காட்பாடி) എന്നത് തമിഴ്നാട്ടിലെ വെല്ലൂർ നഗരത്തിനടുത്തുള്ള ഒരു സ്ഥലമാണ്. ദക്ഷിണേന്ത്യൻ റെയിൽവേയുടെ പ്രധാന സ്റ്റേഷൻ ഇവിടെയാണ് സ്ഥിതി ചെയ്യുന്നത്. കാട്പാടി ജംഗ്ഷൻ റെയിൽവേ സ്റ്റേഷൻ എന്നാണ് ഇത് അറിയപെടുന്നത്. ഇവിടെ നിന്നാണ് ചെന്നൈ, ബംഗളുരു, തിരുപ്പതി, ഹൈദരാബാദ് എന്നിവിടങ്ങളിലേക്ക് ട്രെയിനുകൾ തിരിഞ്ഞു പോകുക. ഇവിടെ നിന്ന് ചെന്നൈയിലേക്ക് ഏകദേശം 140 കിലോമീറ്റർ ദൂരം മാത്രമേയുള്ളൂ. ദിവസവും 500ൽ പരം ട്രെയിനുകളാണ് ഈ വഴി പോകുന്നത്.


</doc>
<doc id="164257" url="https://ml.wikipedia.org/wiki?curid=164257" title="എ.കെ. പത്മനാഭൻ">
എ.കെ. പത്മനാഭൻ

ഇന്ത്യയിലെ ഒരു പ്രമുഖ ട്രേഡ് യൂണിയൻ പ്രവർത്തകനും സി.ഐ.ടി.യു അഖിലേന്ത്യാ പ്രസിഡന്റുമാണ് ആമന്ത്ര കേളോത്ത് പത്മനാഭൻ എന്ന എ. കെ. പത്മനാഭൻ. എ കെ പി എന്ന ചുരുക്കപ്പേരിൽ അറിയപ്പെടുന്നു. തലശ്ശേരി സ്വദേശിയായ ഇദ്ദേഹം ദീർഷകാലമായി തമിഴ്നാട് കേന്ദ്രീകരിച്ച് തൊഴിലാളി സംഘടനാ പ്രവർത്തനം നടത്തിവരുകയാണ്. സി.പി.ഐ(എം) പോളിറ്റ്ബ്യൂറോ അംഗമാണ്.
കണ്ണൂർ ജില്ലയിലെ പാപ്പിനിശ്ശേരി പഞ്ചായത്തിലെ വേളാപുരത്താണ് ജനിച്ചു. എസ്എസ്എൽസി പരീക്ഷയെഴുതി ഫലം വരുംമുമ്പ് 1962ൽ മദിരാശിയിലേക്ക് വണ്ടികയറി.സർ സത്യരാജ കോളേജിൽ മൂന്നാം ഗ്രൂപ്പിൽ പഠനം. പൂർത്തിയാക്കി അശോക് ലയലൻഡ് കമ്പനിയിൽ അപ്രന്റീസ് ആയി ചേർന്നു. 1968ൽ സിപിഐ എം തിരുവട്ടിയൂർ ടൗൺകമ്മിറ്റി അംഗമായി. അശോക് ലയലൻഡിലെ തൊഴിൽ പ്രശ്നങ്ങളെ തുടർന്ന് പ്രൊഡക്ഷൻ മാനേജരെ അടിച്ചെന്ന കള്ളക്കേസിൽ ജോലി നഷ്ടപ്പെട്ടതോടെ മുഴവൻസമയ പാർടി-ട്രേഡ് യൂണിയൻ പ്രവർത്തകനായി. 1973ൽ സിഐടിയു ചെന്നൈ ജില്ലാ ജോയന്റ് സെക്രട്ടറിയായ പത്മനാഭൻ 1991ൽ കേന്ദ്ര സെക്രട്ടറിയും 2010ൽ പ്രസിഡന്റുമായി.

എ.കെ.പി. നിലവിൽ വേൾഡ് ഫെഡറേഷൻ ഓഫ് ട്രേഡ് യൂണിയൻസ് വൈസ് പ്രസിഡന്റ് കൂടിയാണ്.


</doc>
<doc id="164260" url="https://ml.wikipedia.org/wiki?curid=164260" title="അപ്പു ഭട്ട്">
അപ്പു ഭട്ട്

ഒരു ഗൗഡസാരസ്വത പണ്ഡിതനായിരുന്നു അപ്പു ഭട്ട്. കേരളത്തിലെ വൃക്ഷലതാദികളെ വിവരിക്കുന്ന മഹാഗ്രന്ഥപരമ്പരയായ ഹോർത്തൂസ് മലബാറിക്കൂസ് (കേരളാരാമം) നിർമ്മിക്കുന്നതിൽ ഹെൻറി അഡ്രിയാൻ വാൻ റീഡ്‌ ടോ ഡ്രാക്കെൻ‍സ്റ്റീൻ (Hendrik Adriaan Van Rheede) എന്ന ഡച്ചുകാരനെ സഹായിച്ച നാട്ടുകാരിൽ പ്രമുഖനായിരുന്നു അപ്പു ഭട്ട്. ഹെൻഡ്രിക് വാൻ റീഡ് കുറച്ചുകാലത്തേക്കു കൊച്ചിയിലെ ഡച്ചു (ലന്ത) കമ്പനിയുടെ ഗവർണർ ആയിരുന്നു. കേരളത്തിലെ സസ്യസമൃദ്ധിയിൽ ഇദ്ദേഹത്തിനുണ്ടായ ആദരവാണ് അതിനെപ്പറ്റി ഒരു ഗ്രന്ഥം രചിക്കാൻ പ്രേരിപ്പിച്ചത്. ലത്തീൻ ഭാഷയിൽ 12 വാല്യങ്ങളിലായി രചിച്ച ഹോർത്തൂസ് മലബാറിക്കസ് സസ്യവിജ്ഞാനീയത്തിന് അമൂല്യമായ സംഭാവനയാണ്. ഈ ഗ്രന്ഥരചനയ്ക്ക് സഹായിച്ച അപ്പുഭട്ട് ഉൾപ്പെടെയുള്ള കൊങ്കണപണ്ഡിതരുടെ ഒരു പ്രസ്താവന കൊങ്കണി ഭാഷയിൽ നാഗരിലിപിയിൽ ഗ്രന്ഥാരംഭത്തിൽ കൊടുത്തിട്ടുണ്ട്. നേപ്പിൾസ്കാരനായ ഫാദർ മാത്യൂസ് എന്ന കർമലിത്താമിഷനറിയും രങ്ക ഭട്ടൻ, വിനായക ഭട്ടൻ, ഇട്ടി അച്യുതൻ എന്നിവരും ആ ശ്രമത്തിൽ അപ്പുഭട്ടിനോടൊപ്പം വാൻ റീഡിനെ സഹായിച്ച പണ്ഡിതന്മാരായിരുന്നു.


</doc>
<doc id="164261" url="https://ml.wikipedia.org/wiki?curid=164261" title="ഉന്നം (ചലച്ചിത്രം)">
ഉന്നം (ചലച്ചിത്രം)

ആസിഫ് അലിയെ നായകനാക്കി സിബി മലയിൽ സംവിധാനം ചെയ്ത് 2012-ൽ പുറത്തിറങ്ങിയ മലയാളചലച്ചിത്രമാണ് ഉന്നം. റീമാ കല്ലിങ്കൽ, ശ്രീനിവാസൻ, ലാൽ, നെടുമുടി വേണു, ശ്വേതാ മേനോൻ എന്നിവർ പ്രധാന കഥാപാത്രങ്ങളെ അവതരിപ്പിച്ചിരിക്കുന്നു.


</doc>
<doc id="164268" url="https://ml.wikipedia.org/wiki?curid=164268" title="ഇന്ത്യൻ അക്കാദമി ഓഫ് സയൻസസ് (ബാംഗ്ളുർ)">
ഇന്ത്യൻ അക്കാദമി ഓഫ് സയൻസസ് (ബാംഗ്ളുർ)

ശാസ്ത്രജ്ഞരുടെ സഹകരണത്തിനും സഹപ്രവർത്തനത്തിനും വേദിയൊരുക്കുന്ന മൂന്നു ശാസ്ത്ര അക്കാദമികളിൽ ഒന്നാണ് ബാംഗ്ലൂരിലുളള ഇന്ത്യൻ അക്കാദമി ഓഫ് സയൻസസ്. മററു രണ്ടെണ്ണം ഇന്ത്യൻ നാഷണൽ സയൻസ് അക്കാദമി , ന്യൂഡൽഹിയിലും നാഷണൽ അക്കാദമി ഓഫ് സയൻസസ്, ഇന്ത്യ അലഹബാദിലുമാണുളളത്. പേരിലും പ്രവൃത്തിയിലുമുളള സാമ്യതകളെ മുൻനിർത്തി ഇവ ഏകീകരിക്കാനുളള ശ്രമങ്ങൾ പലപ്പോഴായി നടന്നിട്ടുണ്ടെങ്കിലും ഇവ മൂന്നും ഇന്നും സ്വതന്ത്രസ്ഥാപനങ്ങളായി തുടരുന്നു.

1934-ൽ രൂപം കൊണ്ട ഈ ലാഭരഹിത സംഘടനയുടെ സ്ഥാപകൻ നോബൽ പുരസ്കാരം നേടിയ സർ സി.വി. രാമനാണ്.65 
അംഗങ്ങളടങ്ങിയ സ്ഥാപകസമിതിയുടെ പ്രഥമ യോഗം സർ സി.വി. രാമനെ പ്രസിഡൻറായി തിരഞ്ഞെടുക്കുകയും അക്കാദമിയുടെ ഭരണഘടന അംഗീകരിക്കുകയും ചെയ്തു. 

അക്കാദമിയുടെ മുഖ്യലക്ഷ്യങ്ങളിൽ ചിലത് ഇപ്രകാരമാണ്.
ശാസ്ത്ര ചിന്ത വളർത്തിയെടുക്കുക, വിവിധ ശാസ്ത്രങ്ങളുടെ പ്രധാന മേഖലകളിൽ നടക്കുന്ന മൌലികവും പ്രയോഗയോഗ്യവുമായ ഗവേഷണങ്ങൾക്ക് പ്രോത്സാഹനം നൽകുക, സമാനവീക്ഷണങ്ങളുളള മററു സമിതികളുമായി സഹകരിക്കുക, ശാസ്ത്രചർച്ചകൾക്കും സമ്മേളനങ്ങൾക്കും അനുയോജ്യമായ വേദിയൊരുക്കുക, മികച്ച ഗവേഷണഫലങ്ങൾ പ്രസിദ്ധീകരിക്കുക, 

അംഗം ഫെല്ലോ എന്നാണ് വിശേഷിപ്പിക്കപ്പെടുന്നത്. നാമനിർദ്ദേശങ്ങൾ, വിലയിരുത്തൽ തിരഞ്ഞെടുപ്പ് എന്നീ പടവുകളിലൂടെ നിലവിലിരിക്കുന്ന അംഗങ്ങൾ പുതിയ അംഗങ്ങളെ തിരഞ്ഞെടുക്കുന്നു. അംഗത്വം ആജീവനാന്തമാണ്.ഇപ്പോഴത്തെ അംഗസംഖ്യ 983. ഇന്ത്യക്ക് പുറത്തുളള വിശിഷ്ടവ്യക്തികളെ ഓണററി ഫെല്ലോസ് ആയി അക്കാദമിയിൽ ചേർക്കാനുളള സംവിധാനവുമുണ്ട്. ഇപ്പോൾ അത്തരം 51 പേരുണ്ട്

പ്രസിഡൻറ്, രണ്ടു വൈസ് പ്രസിഡൻറുമാർ, രണ്ടു സെക്രട്ടറികൾ, ട്രെഷറർ, മററു പ്രത്യേക അംഗങ്ങൾ എന്നിവരടങ്ങിയ കൌൺസിലിനാണ് ഈ ചുമതല. അക്കാദമിയുടെ പ്രഥമ പ്രസിഡൻറ് സർ സി.വി. രാമൻ 36 വർഷക്കാലം (1934-1970) സേവനമനുഷ്ഠിച്ചു. പിന്നീട് കൌൺസിലിന്റെ കാലാവധി മൂന്നു വർഷമാക്കി. അക്കാദമിയുടെ ഇന്നത്തെ പ്രസിഡൻറ് പ്രസിദ്ധ ഭൌതശാസ്ത്രജ്ഞനായ അജയ് കുമാർ സൂദാണ്. ഇദ്ദേഹം ബെംങ്കളൂരിലെ ഇന്ത്യൻ ഇൻസ്ററിട്ട്യൂട്ട് ഓഫ് സയൻസിലെ ഫിസിക്സ് വിഭാഗത്തിൽ പ്രൊഫസ്സറാണ്.


ഇന്ത്യൻ ശാസ്ത്രജ്ഞകളുടെ ആത്മകഥാപരമായ ലേഖനങ്ങളടങ്ങിയ ഈ പുസ്തകം 2008-ൽ പ്രസിദ്ധീകരിക്കപ്പെട്ടു. ഇത്തരം ഒരു സംരംഭം ഇതാദ്യമായാണ്.
അക്കാദമി അംഗങ്ങളായ രോഹിണി ഗോഡ്ബോളെയും രാം രാമസ്വാമിയുമാണ് സംയോജകർ.


അക്കാദമിയുടെ സ്ഥാപക പ്രസിഡൻറായിരുന്ന സർ സി.വി. രാമന്റെ ബഹുമാനാർത്ഥം ഇന്ത്യൻ ഗവണ്മെൻറ് 1972-ൽ രാമൻ ചെയർ സ്ഥാപിച്ചു. ഇതിൽ ഉപവിഷ്ടരാകാനായി കൌൺസിൽ ഇന്ത്യക്ക് അകത്തും പുറത്തുമുളള വിശിഷ്ട ശാസ്ത്രജ്ഞരെ ക്ഷണിക്കുന്നു. 2010 വരെ 27 ശാസ്ത്രജ്ഞർ ഈ ബഹുമതി സ്വീകരിച്ചിട്ടുണ്ട്.

മൂന്നു അക്കാദമികളും ഒത്തു ചേർന്ന് പ്രതാഭാശാലികളായ കോളേജ് അദ്ധ്യാപകർക്കും വിദ്യാർത്ഥികൾക്കും വേനലവധിക്കാലത്ത് ഇന്ത്യയിലെ വിവിധ സ്ഥാപനങ്ങളിലുളള അക്കാദമി അംഗങ്ങളോടൊപ്പം ഗവേഷണം നടത്താനുളള അവസരങ്ങൾ നല്കുന്നു. സ്കൂളുകളിലും കോളേജുകളിലും അനുയോജ്യമായ ഗവേഷണ വിഷയങ്ങളിൽ പ്രഭാഷണ പരമ്പരകൾ ആസൂത്രണം ചെയ്യുന്നു



</doc>
<doc id="164272" url="https://ml.wikipedia.org/wiki?curid=164272" title="അപ്പെല്ലസ്">
അപ്പെല്ലസ്

ബി.സി. 4-ആം നൂറ്റാണ്ടിൽ ജീവിച്ചിരുന്ന പ്രശസ്തനായ യവനചിത്രകാരനായിരുന്നു അപ്പെല്ലസ്‍. അയോണിയയിലെ കൊഫോണിൽ ജനിച്ച ഇദ്ദേഹം മഹാനായ അലക്സാണ്ടറുടെ ആസ്ഥാനചിത്രകാരനായിരുന്നു. യവനചിത്രകലയുടെ സിരാകേന്ദ്രമായിരുന്ന സിസിയോണിൽ പാംഫിലോസിന്റെ കീഴിൽ ചിത്രരചന അഭ്യസിച്ചു. പിന്നീട് മാസിഡോണിയയിലെ ഫിലിപ്പ് രാജാവ് ഇദ്ദേഹത്തെ കൊട്ടാരം ചിത്രകാരനായി നിയമിച്ചു. ഫിലിപ്പിനെ തുടർന്ന് അലക്സാണ്ടർ ചക്രവർത്തിയായിരുന്നപ്പോഴും ഇദ്ദേഹം അരമനശില്പിയായി തുടർന്നു. അലക്സാണ്ടറുടെ ചിത്രം വരയ്ക്കുവാൻ അപ്പെല്ലസിനു മാത്രമേ അനുവാദം നൽകിയിരുന്നുള്ളു. എന്നാൽ ആ ചിത്രങ്ങളിൽ ഒന്നുംതന്നെ ഇന്ന് അവശേഷിച്ചിട്ടില്ല. അതുകൊണ്ട് അവയുടെ പ്രത്യേകത എന്തായിരുന്നുവെന്ന് മനസ്സിലാക്കാൻ ഇദ്ദേഹത്തെ സംബന്ധിച്ചു നിലനിന്നുവരുന്ന ഐതിഹ്യങ്ങൾ മാത്രമേ ഇന്ന് അവലംബമായിട്ടുള്ളൂ. ഐതിഹ്യങ്ങളിൽനിന്നു മനസ്സിലാക്കാവുന്നത് ഇദ്ദേഹത്തിന്റെ ചിത്രങ്ങൾക്ക് ത്രിമാനപ്രതീതി ഉളവാക്കാൻ കഴിയുമായിരുന്നുവെന്നും അവ യാഥാർഥ്യബോധം ജനിപ്പിച്ചിരുന്നുവെന്നുമാണ്. ഇദ്ദേഹത്തിന്റെ ഇടിവാൾ ഏന്തിയ അലക്സാണ്ടർ (Alexander Wielding a Thunderbolt) എന്ന ചിത്രത്തെ പ്ലിനി പ്രശംസിച്ചിട്ടുണ്ട്. ആ ചിത്രത്തിൽ അലക്സാണ്ടറുടെ കൈ ചിത്രതലത്തിൽനിന്നും പുറത്തേക്ക് തള്ളിനിൽക്കുന്നതായി പ്രേക്ഷകർക്ക് അനുഭവപ്പെടുമായിരുന്നുവെന്ന് പറയപ്പെടുന്നു. അതുപോലെ പ്രശസ്തിയാർജിച്ച മറ്റൊരു ചിത്രമാണ് അഫ്രോഡൈറ്റ് അനാഡിയോമിനെ (Aphroite Anadyomene). ഇതിൽ വീനസ് ദേവത സമുദ്രത്തിൽനിന്ന് ഉയർന്നുവന്ന് തലമുടി ഉണക്കുന്നതാണ് ചിത്രീകരിച്ചിരിക്കുന്നത്. എസ്കുലാപിയസ്സിന്റെ ആരാധനാവേദിയിൽ വയ്ക്കുവാൻ വേണ്ടി വരയ്ക്കപ്പെട്ടതാണ് ഈ ചിത്രം. കൊസ് ദ്വീപിൽനിന്നും അഗസ്റ്റസ് ഈ ചിത്രം റോമിലേക്ക് കൊണ്ടുവന്നു എന്നാണ് ഐതിഹ്യം. ചിത്രരചനയെക്കുറിച്ച് അപ്പെല്ലസ് ഒരു ഗ്രന്ഥവും രചിച്ചിട്ടുണ്ട്. അതും ഇന്ന് ലഭ്യമല്ല. ഇദ്ദേഹത്തിന്റെ ചിത്രരചനാകൌശലത്തെക്കുറിച്ച് ലഭ്യമായിട്ടുള്ള അറിവുകളിൽ ഒന്ന് ഇദ്ദേഹം പ്രധാനമായി വെള്ള, മഞ്ഞ, കറുപ്പ് എന്നീ മൂന്നു നിറങ്ങളാണ് ഉപയോഗിച്ചിരുന്നത് എന്നാണ്. ചിത്രം പൂർത്തിയാക്കിയശേഷം പുറമേ വാർണിഷ് പൂശിയിരുന്നു എന്നതാണ് മറ്റൊരു പ്രത്യേകത. ചിത്രത്തിന് കേടുസംഭവിക്കാതിരിക്കാൻ ഇതു സഹായിച്ചിരുന്നു.

അപ്പെല്ലസ്സിന് മുൻപോ പിൻപോ അതുപോലെ പ്രതിഭാശാലിയായ ഒരു ചിത്രകാരനും ഉണ്ടായിട്ടില്ലെന്നും, മറ്റുള്ള ചിത്രകാരൻമാരുടെ സംഭാവനകളെ മൊത്തം കണക്കിലെടുത്താലും അപ്പെല്ലസ്സിന്റേതിനോട് അടുത്തുവരികയില്ലെന്നുമാണ് പ്ലീനി അഭിപ്രായപ്പെടുന്നത്. അപ്പെല്ലസ്സിന്റെ പ്രധാന പ്രതിദ്വന്ദി പ്രോടോഗെൻസ് എന്ന റോഡിയൻ ചിത്രകാരനായിരുന്നു. ദാരിദ്ര്യത്തിൽ കഴിഞ്ഞിരുന്ന പ്രോടോഗെൻസിനെ സന്ദർശിക്കുവാനായി ഒരവസരത്തിൽ അപ്പെല്ലസ് പ്രോടോഗെൻസിന്റെ സ്റ്റുഡിയോയിൽ ചെന്നുചേർന്നു. തത്സമയം പ്രോടോഗെൻസ് അവിടെ ഇല്ലായിരുന്നു. സന്ദർശകൻ ആരാണെന്നുള്ള പരിചാരികയുടെ ചോദ്യത്തിന് ബ്രഷ്കൊണ്ട് അവിടെകണ്ട ഒരു പാനലിൽ ഒരു വര വരയ്ക്കുകമാത്രമാണ് അപ്പെല്ലസ് ചെയ്തത്. പ്രോടോഗെൻസ് തിരിച്ചെത്തിയ ഉടനെതന്നെ സന്ദർശകനെ മനസ്സിലാക്കി. കാരണം, ഇത്രയും പൂർണതയുള്ള ഒരു വര മറ്റാർക്കുംതന്നെ രചിക്കുവാൻ കഴിയുമായിരുന്നില്ല. അപ്പെല്ലസ് വരച്ച വരയ്ക്കുള്ളിൽ കുറച്ചുകൂടി മനോഹരമായ ഒരു വര പ്രോടോഗെൻസ് വരച്ചിട്ടു. അപ്പെല്ലസ് വീണ്ടും അവിടെ എത്തിയപ്പോൾ പ്രോടോഗെൻസിന്റെ കഴിവു മനസ്സിലാക്കുകയും വീണ്ടും ഒരു വരകൂടി അതിമനോഹരമായി വരയ്ക്കുകയും ചെയ്തു. ഇതിൽ അത്ഭുതാധീനനായ പ്രോടോഗെൻസ് അപ്പെല്ലസ്സിനെ തന്നിലും പ്രഗല്ഭനായി അംഗീകരിക്കുകയുണ്ടായി. ഈ പാനൽ വർഷങ്ങളോളം ഒരു "മാസ്റ്റർ പീസ്" എന്ന നിലയിൽ സൂക്ഷിക്കപ്പെട്ടുവന്നു. അലക്സാണ്ടർ ഇത് തന്റെ കൊട്ടാരത്തിൽ കൊണ്ടുപോയി സൂക്ഷിച്ചു എങ്കിലും അവിടെയുണ്ടായ തീപ്പിടുത്തത്തിൽ നശിച്ചുപോയി.



</doc>
<doc id="164278" url="https://ml.wikipedia.org/wiki?curid=164278" title="അപ്പേമിയ">
അപ്പേമിയ

പ്രാചീനകാലത്ത് പശ്ചിമേഷ്യയിൽ പ്രസിദ്ധി ആർജിച്ചിരുന്ന ചില നഗരങ്ങളെ അപ്പേമിയ എന്നാണ് അറിയപ്പെട്ടിരുന്നത്. അവയിൽ 
എന്നിവ പ്രാധാന്യം അർഹിക്കുന്നു.

പശ്ചിമസിറിയയിലായിരുന്ന അപ്പേമിയ അഡ് ഒറോൻടം നഗരം സ്ഥാപിച്ചത് സെല്യൂക്കസ് നിക്കേറ്ററായിരുന്നു (ബി.സി. 358-281). പേർഷ്യൻ ചക്രവർത്തിയായിരുന്ന ഖുസ്രോ II-ആമന്റെ ആക്രമണവും, 1152-ലെ ഭൂകമ്പവും ഈ നഗരത്തിന്റെ ക്ഷയഹേതുക്കളായി. കുരിശുയുദ്ധകാലങ്ങളിൽ ഈ നഗരം "ഫാമിയ" എന്നാണറിയപ്പെട്ടിരുന്നത്.

അപ്പേമിയ സ്യൂഗ്മ എന്ന തുർക്കിയുടെ തെ.കി. ഭാഗത്തു സ്ഥിതിചെയ്തിരുന്ന നഗരം പുതുക്കി പണികഴിപ്പിച്ചത് സെല്യൂക്കസ് നിക്കേറ്ററായിരുന്നു.

അപ്പേമിയ സിബോട്ടസ് എന്ന പ്രാചീന നഗരി സ്ഥിതിചെയ്തിരുന്ന സ്ഥലം, ആധുനിക തുർക്കിയുടെ ദക്ഷിണപ്രദേശത്തായിരുന്നു. അന്റിയോക്കസ് I (ബി.സി. 324-261) സോട്ടറാണ് ഈ നഗരം സ്ഥാപിച്ചത്. അന്നത്തെ ഒരു മുഖ്യവാണിജ്യകേന്ദ്രമായിരുന്ന ഈ നഗരത്തിന് സമീപമുള്ള കുന്നിൻമുകളിലാണ് നോഹയുടെ പെട്ടകം ചെന്നടിഞ്ഞതെന്ന് ഒരൈതിഹ്യമുണ്ട്. പല സാമ്രാജ്യങ്ങളുടെയും ആധിപത്യത്തിൻകീഴിലായിരുന്ന ഈ നഗരം എ.ഡി. രണ്ടാം നൂറ്റാണ്ടിൽ റോമാക്കാർ കൈവശപ്പെടുത്തി. അന്ന് ഇവിടം ഇറ്റലിക്കാരുടെയും യഹൂദന്മാരുടെയും വാണിജ്യകേന്ദ്രമായിരുന്നു. മൂന്നാം നൂറ്റാണ്ടിനുശേഷം ഈ നഗരത്തിന്റെ പ്രാധാന്യം അസ്തമിച്ചു. എ.ഡി. 1070-ൽ തുർക്കികൾ ഈ പ്രദേശം കീഴടക്കി. പിന്നീട് ഭൂകമ്പം മൂലം നഗരം പാടെ നശിക്കുകയും ചെയ്തു.

അപ്പേമിയ മിർലിയ നഗരി തുർക്കിയിലെ മാർമെറ കടൽത്തീരത്താണ് സ്ഥിതിചെയ്തിരുന്നത്.

ബാബിലോണിയയിലും അപ്പേമിയ എന്ന പേരിൽ ഒരു നഗരം പണ്ടു നിലവിലിരുന്നു. അപ്പേമിയ റാഗിയാന എന്ന പേരിൽ ഇറാനിലും ഒരു നഗരമുണ്ടായിരുന്നു.



</doc>
<doc id="164297" url="https://ml.wikipedia.org/wiki?curid=164297" title="അന്തർരാഷ്ട്ര ദാരിദ്ര നിർമാർജ്ജന ദിനം">
അന്തർരാഷ്ട്ര ദാരിദ്ര നിർമാർജ്ജന ദിനം

അന്തർരാഷ്ട്ര ദാരിദ്രനിർമാർജ്ജന ദിനാചരണത്തിന്റെ തുടക്കം 1987 ഒക്ടോബർ 17നാണ്. ദാരിദ്രം, അക്രമം, പട്ടിണി എന്നിവയാൽ ലോകമെമ്പാടും ദുരിതമനുഭവിക്കുന്നവരെ മഹത്ത്വപ്പെടുത്തുന്നതിലേക്കായി അന്നേദിവസം ലക്ഷത്തിൽപ്പരം ജനങ്ങൾ പാരിസ് പട്ടണത്തിൽ ഒത്തുകൂടി. തുടർന്നുള്ള വർഷങ്ങളിൽ ഈ ദിനം, ദാരിദ്രനിർമാർജ്ജന പ്രതിബദ്ധത ഉറപ്പിക്കാനും പ്രവർത്തങ്ങൾ ശക്തിപ്പെടുത്തുവാനുള്ള അവസരമായി വ്യക്തികളും സംഘടനകളും ഉപയോഗപ്പെടുത്തി വരുകയാണ്.. ഐക്യരാഷ്ട്രപൊതുസഭയുടെ 1993 മാർച്ച്‌ 31ലെ നമ്പർ - 47 /196 തീരുമാനം അനുസരിച്ച് ഒക്ടോബർ 17 അന്തർരാഷ്ട്ര ദാരിദ്രനിർമാർജ്ജന ദിനമായി പ്രഖ്യാപിച്ചു. 

കോപെൻഹേഗിലെ സാമൂഹ്യ ഉച്ചകോടിയെ തുടർന്ന് , 1997 മുതൽ 2006 വരെ, ആദ്യത്തെ ദാരിദ്രനിർമാർജ്ജന ദശകമായി ആചരിക്കുവാൻ ഐക്യരാഷ്ട്രപൊതുസഭ 1995 ഡിസംബറിൽ തീരുമാനിച്ചു. 2015 ആകുമ്പോഴേക്കും ലോകത്തിലെ കഠിന ദാരിദ്ര്യം പകുതിയാക്കി കുറയ്ക്കുവാൻ 2000ത്തിലെ സഹസ്രാബ്ദ ഉച്ചകോടിയിലെ ആദ്യത്തെ ലക്ഷ്യമായി തീരുമാനമെടുത്തിട്ടുണ്ട്. .


</doc>
<doc id="164298" url="https://ml.wikipedia.org/wiki?curid=164298" title="നീല പുൽമാണിക്യൻ">
നീല പുൽമാണിക്യൻ

നിലത്തൻ കുടുംബത്തിൽ ഉള്ള സൂചിത്തുമ്പികളിൽ ഭംഗിയേറിയ ഒരിനമാണ് നീലപ്പുള്ളി സുവർണ്ണചിന്നൻ അഥവാ നീല പുൽമാണിക്യൻ - Senegal Golden Dartlet (ശാസ്ത്രീയനാമം:- "Ischnura senegalensis").

പച്ചകലർന്ന നീലനിറത്തിലുള്ള ശരീരത്തോടുകൂടിയ ആൺതുമ്പികളുടെ മഞ്ഞനിറത്തിലുള്ള വാൽ പോലെയുള്ള ഉടലിൽ നേർത്ത കറുപ്പുനിറത്തിലുള്ള വരയും പിന്നറ്റത്തായി നീലപൊട്ടുകളുമാണുള്ളത്. പെൺതുമ്പികളിൽ പച്ചനിറം കലർന്ന ശരീരവും അതിൽ അരണ്ട തവിട്ടുനിറത്തിലുള്ള വരകളും കാണപ്പെടുന്നു. ഇന്ത്യയടക്കം മിക്ക ഏഷ്യൻ രാജ്യങ്ങളും ഇവയുടെ വിഹാരമേഖലകളാണ്.




</doc>
<doc id="164303" url="https://ml.wikipedia.org/wiki?curid=164303" title="ഓസ്റ്റിയോപൊറോസിസ്">
ഓസ്റ്റിയോപൊറോസിസ്

അസ്ഥിയിലെ ധാതു സാന്ദ്രത ( Bone Mineral Density :BMD) 
ശോഷണത്താൽ എല്ലുകൾ അസാധാരണമായി പെട്ടെന്ന് ഒടിയുകയും പൊടിയുകയും ചെയ്യുന്ന രോഗാവസ്ഥയാണ് ഓസ്റ്റിയോപൊറോസിസ്(Osteoporosis). ഇത് ഒരു നിശ്ശബ്ദ രോഗമാണ്. എല്ലുകൾ അസാധാരണമായി പെട്ടെന്ന് ഒടിഞ്ഞതിനു ശേഷം മാത്രമായിരിക്കും അസ്ഥിസാന്ദ്രത കുറഞ്ഞത്‌ കണ്ടുപിടിക്കപ്പെടുന്നത്.
പ്രായമായവരിൽ, ഒരു പ്രധാന രോഗ-മരണ കാരണമാണ് ഓസ്റ്റിയോപൊറോസിസ്. 50 വയസിനു മുകളിലുള്ള 20 % സ്ത്രീകളും, 10 -15 % പുരുഷന്മാരും ഓസ്റ്റിയോപൊറോസിസ് രോഗം ഉള്ളവരാണ്. ഇന്ത്യ ഒട്ടുക്കു പ്രായഭേദമന്യേ, പ്രത്യേകിച്ചും നഗരങ്ങളിൽ, മിക്കവരിലും വിറ്റാമിൻ ഡി യുടെ കുറവ് പ്രകടമാണ്. ആവശ്യത്തിനു സൂര്യപ്രകാശം ഏൽക്കാതിരിക്കുംന്നതും ഭക്ഷണത്തിലെ വിറ്റാമിൻ ഡി യുടെ കുറവുമാണ് ഇതിനു കാരണം. 
പ്രാഥമിക ഇനം 1, പ്രാഥമിക ഇനം 2, ദ്യുതീയം എന്നിങ്ങനെ മൂന്നായി ഈ രോഗത്തെ വേർതിരിക്കാം. . സാധാരണയായി, ആർത്തവവിരാമം കഴിഞ്ഞ സ്ത്രീകൾക്കുണ്ടാകുന്നത് പ്രാഥമിക ഇനം 1 ആണ്. 75 വയസ്സിനു മുകളിലുള്ളവർക്ക് ഉണ്ടാകുന്നത് പ്രാഥമിക ഇനം 2 ആണ്. പുരുഷന്മാരിലും സ്ത്രീകളിലും പ്രാഥമിക ഇനം 2 ന്റെ അനുപാതം 2:1. ദ്യുതീയം, ഏത് പ്രായത്തിലുള്ള സ്ത്രീയേയും പുരുഷനെയും ബാധിയ്ക്കാം. ദീർഘമായ രോഗാവസ്ഥയാലും, സ്ടീറോയിഡ് ഉൾപ്പെടെ ഉള്ള ചില മരുന്നുകളുടെ നീണ്ടനാളത്തെ ഉപയോഗത്താലും ദ്യുതീയ-ഓസ്റ്റിയോപൊറോസിസ് ഉണ്ടാകാം.

മെച്ചമായ ജീവതശൈലി, വ്യായാമം, ആവശ്യമെങ്കിൽ മരുന്നും ഉപയോഗിച്ച് രോഗ സാധ്യത കുറയ്ക്കാം. 


</doc>
<doc id="164307" url="https://ml.wikipedia.org/wiki?curid=164307" title="സെന്റ്">
സെന്റ്

അളവിന്റെ ഒരു ഏകകമാണ് സെന്റ്. ഇത് ഒരു പ്രധാന ഏകകത്തിന്റെ നൂറിലൊരംശമായി കണക്കാക്കുന്നു.

ഇന്ത്യയിൽ പ്രത്യേകിച്ച് ദക്ഷിണേന്ത്യയിൽ വിസ്തീർണ്ണം അളക്കുന്നതിനുള്ള ഒരു ഏകകമാണ് സെന്റ്.ഏക്കറിന്റെ നൂറിലൊരംശമാണ് സെന്റ്. 

സംഗീതത്തിൽ ഒരു സെന്റ് സെമിടോണിന്റെ നൂറിലൊരംശമാണ്. അതായത്, ഒക്ടേവിന്റെ 1200ൽ ഒരംശം.
വജ്രത്തിന്റെ കാര്യത്തിൽ ഒരു കാരറ്റിന്റെ നൂറിൽ ഒരംശമാണ് ഒരു സെന്റ്. ഇത് "പോയിന്റ്" എന്നും അറിയപ്പെടുന്നു.


</doc>
<doc id="164311" url="https://ml.wikipedia.org/wiki?curid=164311" title="ഇന്ത്യൻ നാഷണൽ സയൻസ് അക്കാദമി">
ഇന്ത്യൻ നാഷണൽ സയൻസ് അക്കാദമി

ഇന്ത്യയിലെ ശാസ്ത്രജ്ഞരുടെ പരസ്പര ആശയവിനിമയത്തിനും വികസനത്തിനും സഹകരണത്തിനും സഹപ്രവർത്തനത്തിനും വേദിയൊരുക്കുന്ന മൂന്നു ശാസ്ത്ര അക്കാദമികളിൽ ഒന്നാണ് ന്യൂ ഡൽഹി ആസ്ഥാനമായുളള ഇന്ത്യൻ നാഷണൽ സയൻസ് അക്കാദമി ( ചുരുക്കപ്പേർ ഇൻസ, INSA). മററു രണ്ടെണ്ണം ഇന്ത്യൻ അക്കാദമി ഓഫ് സയൻസസ് ബെംങ്കളൂരിലും നാഷണൽ അക്കാദമി ഓഫ് സയൻസസ്, ഇന്ത്യ അലഹബാദിലുമാണുളളത്

1935-ൽ രൂപം കൊണ്ട ഈ സ്ഥാപനം 1970 വരെ നാഷണൽ ഇൻസ്ററിട്ട്യൂട്ട് ഓഫ് സയൻസസ് ഓഫ് ഇന്ത്യ എന്ന പേരിലാണ് അറിയപ്പെട്ടിരുന്നത്. 1945-ൽ ഇന്ത്യൻ
ഗവണ്മെൻറിൻറെ അംഗീകാരം ലഭിച്ചു. 1968-മുതൽ അന്താരാഷ്ട്രീയ ശാസ്ത്ര സമിതിയിൽ ( ഇൻറർനാഷണൽ കൌൺസിൽ ഫോർ സയൻസ്, ICSU) ഇന്ത്യയെ പ്രതിനിധീകരിക്കുന്നത് ഇൻസയാണ്

അക്കാദമിയിൽ മൂന്നുതരം അംഗങ്ങളാണുളളത്. സ്ഥാപകാംഗങ്ങൾ (ഫൌണ്ടേഷൻ ഫെല്ലോസ്), തിരഞ്ഞെടുക്കപ്പെട്ട അംഗങ്ങൾ ( ഇലക്ററഡ് ഫെല്ലോസ്), വിദേശാംഗങ്ങൾ (ഫോറിൻ ഫെല്ലോസ്). നാമനിർദ്ദേശം, മൂല്യ നി ർണ്ണയം, തിരഞ്ഞെടുപ്പ് എന്നീ പടവുകളിലൂടെയാണ് പുതിയ അംഗങ്ങളെ ചേർക്കുന്നത്.

ശാസ്ത്രചിന്ത പരിപോഷിപ്പിക്കുക, രാഷ്ട്രക്ഷേമത്തിനായി ശാസ്ത്ര വിജ്ഞാനം ഉപയോഗപ്പെട്ത്തുക, ശാസ്ത്രജ്ഞരുടെ താത്പര്യങ്ങൾ സംരക്ഷിക്കുക, അന്താരാഷ്ട്രീയ ശാസ്ത്രസംഘടനകളുമായി സഹകരിക്കുക, ശാസ്ത്രീയചർച്ചകൾക്കും, സമ്മേളനങ്ങൾക്കും വേദിയൊരുക്കുക, ആനുകാലിക പ്രസിദ്ധീകരണങ്ങൾ പുറത്തിറക്കുക എന്നിവയാണ് ലക്ഷ്യങ്ങളിൽ ചിലത്.
ഇന്ത്യയിലെ ശാസ്ത്രരംഗത്ത് പ്രതിഭാശാലികളെ കണ്ടെത്തുന്നതിലും, അവരെ യഥോചിതം ബഹുമതികൾ നല്കുന്നതിലും ഇൻസ മുൻകയ്യെടുക്കുന്നു. നാലു വിഭാഗങ്ങളിലായി 59 അവാർഡുകളാണുളളത്.

മൂന്നു അക്കാദമികളും ഒത്തു ചേർന്ന് പ്രതാഭാശാലികളായ കോളേജ് അദ്ധ്യാപകർക്കും വിദ്യാർത്ഥികൾക്കും വേനലവധിക്കാലത്ത് ഇന്ത്യയിലെ വിവിധ സ്ഥാപനങ്ങളിലുളള അക്കാദമി അംഗങ്ങളോടൊപ്പം ഗവേഷണം നടത്താനുളള അവസരങ്ങൾ നല്കുന്നു. സ്കൂളുകളിലും കോളേജുകളിലും അനുയോജ്യമായ ഗവേഷണ വിഷയങ്ങളിൽ പ്രഭാഷണ പരമ്പരകൾ ആസൂത്രണം ചെയ്യുന്നു. 


</doc>
<doc id="164318" url="https://ml.wikipedia.org/wiki?curid=164318" title="കല്യാണസൗഗന്ധികം">
കല്യാണസൗഗന്ധികം

കല്യാണസൗഗന്ധികം എന്ന വാക്കിനർഥം "അതിസുഗന്ധമുള്ള പുഷ്പം" എന്നാണ്. മഹാഭാരതത്തിൽ പാഞ്ചാലിയുടെ ആവശ്യപ്രകാരം ഭീമസേനൻ ഇതേ പുഷ്പം തന്നെയാവാം തേടിപ്പോയത്. ഇന്ത്യൻ മണ്ണിൽ തന്നെയാണ് ഈ പൂച്ചെടിയുടെ പിറവി. ഇതിന്റെ പൂവിന് ചിറകുവിടർത്തിയ ചിത്രശലഭത്തോടു സാമ്യമുണ്ട്. അതിനാൽ ഇതിന് "വൈറ്റ് ബട്ടർഫ്ലൈ" എന്ന പേരുകിട്ടി. "ഇലപ്പുച്ചെടി" എന്നും പേരുണ്ട്. ഇഞ്ചിയുടെ കുലത്തിൽ പെട്ടതാണ്.

ചുവട്ടിലെ വിത്തുകിഴങ്ങിൽ നിന്നും മുകളിലേക്ക് രണ്ടു മിറ്ററോളം നീളത്തിൽ നാമ്പുനീട്ടി വളരുന്നു. തണ്ടിൽ ഒലിവ് പച്ച നിറമുള്ള അഗ്രം കൂർത്ത ഇലകൾ ഒന്നിനൊന്ന് എതിർദിശയിൽ ക്രമീകരിച്ചിരിക്കുന്നു. പൂക്കാലം വേനൽ പകുതിയോടെ ആരംഭിക്കുന്നു. തണ്ടിന്റെ അഗ്രഭാഗത്ത് സുഗന്ധമുള്ള വെള്ള പൂക്കൾ കൂട്ടമായി വിരിയുന്നു. ഒരു ദിവസത്തെ ആയുസു മാത്രമേ പൂക്കൾക്കുള്ളു. പൂക്കൾ ക്രമേണ കായ്കൾ ആകും; ഉള്ളിൽ നിറയേ ചുവന്ന വിത്തുകൾ കാണും. 

ഒട്ടുമിക്ക വിദേശ രാജ്യങ്ങളിലും കല്യാണസൗഗന്ധികം ലാൻഡ് സ്കേപ്പു ചെടിയായി വളർത്തുന്നുണ്ട്. ക്യൂബയുടെ ദേശീയ പുഷ്പമാണ് കല്യാണസൗഗന്ധികം. അവിടെ ഈ പുഷ്പം വനിതകൾ മുടിയിൽ ചൂടുക പതിവാണ്. തോട്ടത്തിൽ ഒരു കല്യാണസൗഗന്ധികമെങ്കിലും ഇല്ലെങ്കിൽ തങ്ങളുടെ കാർഷികവൃത്തി അപൂർണമെന്ന് ഇവിടുത്തെ കർഷകർ വിശ്വസിക്കുന്നു.

വിത്തുകിഴങ്ങ് 20 സെന്റീമീറ്റർ നീളത്തിൽ കഷണങ്ങളാക്കി നടണം. രണ്ടുഭാഗം മണ്ണും രണ്ടുഭാഗം മണലും ഒരുഭാഗം ഇലപ്പൊടിയും കലർന്ന മിശ്രിതത്തിൽ നട്ടാൽ മതിയാകും. ജൈവവളമാണ് ഇതിനു പ്രിയപ്പെട്ടത്

വിടരാത്ത പൂമൊട്ടുകൾ സലാഡ് പച്ചക്കറിപോലെ ഉപയോഗിക്കുന്ന പതിവുണ്ട്. പൂവിൽനിന്നു വേർതിരിക്കുന്ന പരിമളതൈലം അത്തർ നിർമ്മാണത്തിന് ഉപയോഗിക്കുന്നു. കിഴങ്ങിൽനിന്നെടുക്കുന്ന തൈലം വയറുവേദന ശമിപ്പിക്കും; വിരനാശിനിയായും ഉപയോഗിക്കുന്നു. ഇതിന്റെ തണ്ട് പേപ്പർ വ്യവസായത്തിൽ ഉപയോഗിച്ചുവരുന്നു. മഹത്ത്വവും സുഗന്ധവും ഏറെയുണ്ടെങ്കിലും കല്യാണസൗഗന്ധികം ഇന്ന് ഭൂമുഖത്തുനിന്നും അപ്രത്യക്ഷമായിക്കൊണ്ടിരിക്കുന്നു.



</doc>
<doc id="164320" url="https://ml.wikipedia.org/wiki?curid=164320" title="പാളയങ്കോടൻ">
പാളയങ്കോടൻ

ദക്ഷിണേന്ത്യയിൽ കണ്ടുവരുന്ന ഒരു ചെറു വാഴയിനമാണ് പാളയംകോടൻ. മൈസൂർ പൂവൻ എന്ന പേരിലും അറിയപ്പെടുന്നു. താരതമ്യേന ചെറിയ പഴം ലഭിക്കുന്നതിനാൽ ചെറുപഴം എന്നപേരിലും അറിയപ്പെടുന്നു.

നല്ല പൊക്കവും കരുത്തുമുള്ളതാണ് പാളയൻ കോടൻ വാഴകൾ.ഇലകളുടെ മദ്ധ്യ ഞരമ്പിൽ കാണുന്ന പിങ്ക് നിറമാണ് മറ്റിനങ്ങളിൽ നിന്ന് ഇവയെ തിരിച്ചറിയാൻ സാധിക്കുന്നത്. പാളയംകോടന്റെ ഒരു കുലയിൽ എൺപതോളം പഴങ്ങളുണ്ടാകും. നീളം കുറഞ്ഞ ഉരുണ്ട കായ്കളാണ് പാളയൻ കോടന്. പഴുത്ത കായ്ക്ക് സുവർണ്ണ നിറമാണ്. പടലയിൽ നിന്ന് കൊഴിയാതെ കൂടുതൽ ദിവസം സൂക്ഷിക്കാൻ സാധിയ്ക്കുന്നു. വരൾച്ചയെ അതിജീവിയ്ക്കാനുള്ള കഴിവുണ്ട്. അധികം പരിചരണം ആവശ്യമില്ലാതെ തണലിലും വളക്കൂറു കുറഞ്ഞ മണ്ണിലും പാളയൻ കോടനെ വളർത്താം. കേരളത്തിൽ ഏറ്റവും അധികം കൃഷി ചെയ്യുന്ന ചെറുവാഴ പാളയംകോടനാണ്. 12-14 മാസത്തിൽ കുലവെട്ടാൻ സാധിയ്ക്കുന്ന ഈ വാഴപ്പഴത്തിന് നേരിയ പുളിരസമുണ്ട്. വാഴയിലയുടെ ആവശ്യത്തിനായും ഈ ഇനം നട്ടുവളർത്തുന്നു. പനാമ വിൽറ്റ്, ഇലപ്പുള്ളി എന്നീ രോഗങ്ങൾക്കെതിരെ പ്രതിരോധശക്തിയുണ്ട്. കൊക്കാൻ എന്ന വൈറസ്സ് രോഗം പെട്ടെന്ന് ബാധിയ്ക്കുന്നു. മാണവണ്ടിന്റെ ആക്രമണം ഈ ഇനത്തിന് താരതമ്യേന കുറവാണ്.


</doc>
<doc id="164329" url="https://ml.wikipedia.org/wiki?curid=164329" title="റൊബസ്റ്റ">
റൊബസ്റ്റ

ഒരു വാഴയിനമാണ് റൊബസ്റ്റ. മദ്ധ്യകേരളത്തിൽ ചിലയിടങ്ങളിൽ ഇത് ചിങ്ങൻപഴം എന്ന പേരിലും അറിയപ്പെടുന്നു. അധികം ഉയരത്തിൽ വളരാത്ത ഒരു വാഴയിനമാണിത്. കയറ്റുമതിയ്ക്കായി വളരെ വിപുലമായ തോതിൽ കൃഷിചെയ്തിരുന്ന ഒരിനമാണിത്. വലിയ കുലയും കായും കട്ടിയുള്ള തൊലിയും മൃദുവായ ദശയുമുള്ള ഈ വാഴയിനം പത്താം മാസത്തിൽ വിളവെടുക്കാം. പഴം പഴുത്ത് കഴിഞ്ഞാൽ കുലയിൽ നിന്ന് എളുപ്പം പൊഴിഞ്ഞുവീഴുന്നു.


</doc>
<doc id="164331" url="https://ml.wikipedia.org/wiki?curid=164331" title="ഓർഡിനറി">
ഓർഡിനറി

കുഞ്ചാക്കോ ബോബൻ, ആസിഫ് അലി, ബിജു മേനോൻ എന്നിവരെ പ്രധാന കഥാപാത്രങ്ങളാക്കി നവാഗതനായ സുഗീത് സംവിധാനം ചെയ്ത് 2012 മാർച്ച് 17-നു് പുറത്തിറങ്ങിയ മലയാളചലച്ചിത്രമാണ് ഓർഡിനറി. പത്തനംതിട്ട ജില്ലയിലെ ഗവി, ഇടുക്കി ജില്ലയിലെ വാഗമൺ എന്നിവിടങ്ങളിലാണ് ചിത്രത്തിന്റെ പ്രധാനഭാഗങ്ങൾ ചിത്രീകരിച്ചിരിക്കുന്നത്.

പത്തനംതിട്ട ബസ്സ് സ്റ്റാൻഡിൽ നിന്ന് ഗവിയിലേക്ക് സർവ്വീസ് നടത്തുന്ന കെ.എസ്.ആർ.ടി.സി. ബസ്സിലെ ഡ്രൈവറാണ് സുകു (ബിജു മേനോൻ). ആ ബസ്സിലെ കണ്ടക്ടറായി ജോലിയിൽ പ്രവേശിക്കുകയാണ് ഇരവി എന്ന ഇരവിക്കുട്ടൻപിള്ള (കുഞ്ചാക്കോ ബോബൻ). ഇവർ ഗവിയിലെത്തുന്നതും തുടർന്ന് ഒരിക്കൽ ഗവിയിലേക്കുള്ള യാത്രാ മദ്ധ്യേ ഒരു ഗവി നിവാസിയെ ഈ ബസ്സ് ഇടിച്ചിടുന്നതും അതേത്തുടർന്നുണ്ടാകുന്ന സംഭവവികാസങ്ങളുമാണ് ഈ ചിത്രം പറയുന്നത്.




</doc>
<doc id="164334" url="https://ml.wikipedia.org/wiki?curid=164334" title="മഞ്ഞപ്പുൽ മാണിക്യൻ">
മഞ്ഞപ്പുൽ മാണിക്യൻ

പാടത്തും നനവുള്ള പറമ്പുകളിലും കാണപ്പെടുന്ന നിലത്തൻ കുടുംബത്തിൽ ഉള്ള ഒരിനം സൂചിത്തുമ്പിയാണ് മഞ്ഞപ്പുൽ മാണിക്യൻ - Western Golden Dartlet (ശാസ്ത്രീയനാമം:- "Ischnura rubilio").

ചെറുചെടികൾക്കും പുല്ലുകൾക്കുമിടയിലൂടെ നിലം‌പറ്റിയാണ് ഇവ സാധാരണയായി പറക്കുന്നത്. ആൺതുമ്പികളിൽ ഇലപ്പച്ച നിറത്തിലുള്ള ഉരസ്സും അതിൽ കറുത്തവരകളും കാണാം. ഇവയുടെ മഞ്ഞ വാലിന്റെ അഗ്രഭാഗത്തായി ഇളംനീലപ്പൊട്ടുകളും കാണപ്പെടുന്നു. പെൺതുമ്പികൾക്ക് ആൺതുമ്പികളോട് സാദൃശ്യമുണ്ടെങ്കിലും ശോഭ കുറവാണ്. ഇവയുടെ വാലിൽ കുത്തുകളും കറുത്തവരയും ഉണ്ട്. എന്നാൽ ആൺതുമ്പികളിലേതു പോലെ വാലിന്റെ അഗ്രത്തിൽ നീലപ്പൊട്ടുകൾ കാണപ്പെടുന്നില്ല.

ഇന്ത്യ, നേപ്പാൾ, പാകിസ്താൻ, ശ്രീലങ്ക, ചൈന, മ്യാന്മാർ, വിയറ്റ്നാം, ഭൂട്ടാൻ, തായ്‌ലന്റ്, ഫിലിപ്പീൻസ്, ജപ്പാൻ, ഇന്തോനേഷ്യ തുടങ്ങിയ രാജ്യങ്ങളിൽ ഇവയെ കണ്ടെത്തിയിട്ടുണ്ട്. നേരത്തെ ആസ്ത്രേലിയയിൽ കാണപ്പെടുന്ന "Ischnura aurora" എന്ന തുമ്പിയുടെ ഉപവർഗമായി കണക്കാക്കിയിരുന്നു. എന്നാൽ ഇവരണ്ടും തമ്മിൽ വ്യത്യാസമുണ്ടെന്ന് കണ്ടെത്തി.



</doc>
<doc id="164338" url="https://ml.wikipedia.org/wiki?curid=164338" title="ഐറോസ്റ്റിയോൺ">
ഐറോസ്റ്റിയോൺ

അന്ത്യ ക്രിറ്റേഷ്യസ് കാലത്ത് ജീവിച്ചിരുന്ന ഒരു തെറാപ്പോഡ വിഭാഗം ദിനോസറാണ് ഐറോസ്റ്റിയോൺ. ഇവയുടെ ഫോസ്സിൽ കണ്ടുകിട്ടിയിട്ടുള്ളത് അർജന്റീനയിൽ നിന്നുമാണ്. ഏകദേശം 84 ദശലക്ഷം വർഷം മുൻപാണ്‌ ഇവ ജീവിച്ചിരുന്നത്. ഇവയുടെ ശ്വസനേന്ദ്രിയ വ്യൂഹസംവിധാനം പക്ഷികളോട് സമാനമാണ് എന്ന് കണ്ടെത്തിയിട്ടുണ്ട്.

ഇവയുടെ പേര് വരുന്നത്‌ രണ്ടു ഗ്രീക്ക് പദങ്ങളിൽ നിന്നുമാണ്. ἀήρ (aer, "air") എന്നാൽ വായു എന്ന് അർഥം; οστέον (osteon, "bone") എന്നാൽ അർഥം എല്ല് എന്നും. പേര് പോലെ തന്നെ ഇവയുടെ എല്ലുകളിൽ വായു അറകൾ ഉണ്ടായിരുന്നു.


</doc>
<doc id="164339" url="https://ml.wikipedia.org/wiki?curid=164339" title="ഡാനിയേൽ പേൾ">
ഡാനിയേൽ പേൾ

അൽ ഖാഇദ ബന്ധിയാക്കി കൊലപ്പെടുത്തിയ ഒരു അമേരിക്കൻ പത്രപ്രവർത്തകനാണ് ഡാനിയേൽ പേൾ (ഒക്ടോബർ 10, 1963 – ഫെബ്രുവരി 1, 2002). വാൾസ്ട്രീറ്റ് ജേർണലിന്റെ തെക്കനേഷ്യൻ ബ്യൂറോ ചീഫായി മുംബൈ കേന്ദ്രീകരിച്ച് പ്രവർത്തിച്ചുവരുമ്പോഴാണ് അദ്ദേഹം കൊലചെയ്യപ്പെടുന്നത്. ഷൂ ബോംബർ എന്ന പേരിലറിയപ്പെടുന്ന റിച്ചാർഡ് റായിഡും അൽ ഖായ്ദയും തമ്മിലുണ്ടെന്ന് ആരോപിക്കപ്പെട്ട ബന്ധം അന്വേഷിക്കുന്നതിനായി പേൾ പാകിസ്താനിലേക്ക് പോയപ്പോഴാണ് അൽ ഖായ്ദ അദ്ദേഹത്തെ ബന്ധിയാക്കുന്നതും തലയറുക്കുന്നതും.
2002 ജൂലൈയിൽ പാക് വംശജനായ ബ്രിട്ടീഷ് പൗരൻ അഹമദ് ഒമർ സഈദ് ഷെയ്ഖ് എന്നയാളെ പോളിനെ കൊലപ്പെടുത്തിയ കുറ്റത്തിനു തൂക്കിലേറ്റുകയുണ്ടായി.


</doc>
<doc id="164348" url="https://ml.wikipedia.org/wiki?curid=164348" title="ലീലാവതിയുടെ പെൺമക്കൾ">
ലീലാവതിയുടെ പെൺമക്കൾ

ഇന്ത്യൻ ശാസ്ത്രരംഗത്ത് തനതായ സ്ഥാനം നേടിയെടുത്ത നൂറോളം ശാസ്ത്രജ്ഞകളുടെ ജീവിതാനുഭവങ്ങൾ പ്രതിപാദിക്കുന്ന ലേഖനസമാഹാരമാണ് ലീലാവതിയുടെ പെൺമക്കൾ. ഇന്ത്യൻ അക്കാദമി ഓഫ് സയൻസസ് (ബാംഗ്ളുർ), 2008-ലാണ് ഇത് പുസ്തകരൂപത്തിൽ പ്രസിദ്ധീകരിച്ചത്. ഇതിന്റെ മലയാള പരിഭാഷ നിർവഹിച്ചിരിക്കുന്നത് കെ. രമയാണ്. കേരള ശാസ്ത്രസാഹിത്യ പരിഷത്താണ് പ്രസാധകർ.

ഇന്ത്യയുടെ വിവിധഭാഗങ്ങളിൽ നിന്നുളള ഈ മഹിളകൾ ശാസ്ത്രത്തിന്റെ പാത തെരഞ്ഞെടുക്കാനും അതിൽ തന്നെ ഉറച്ചു നിൽക്കാനും കാരണമായ സാഹചര്യങ്ങളേയും, ശക്തികളേയും, വ്യക്തികളേയും ഓരോ ലേഖനവും വിവരിക്കുന്നു. 

ലീലാവതി പന്ത്രണ്ടാം ശതകത്തിൽ ജീവിച്ചിരുന്ന ഗണിതപണ്ഡിതനായ ഭാസ്കരാചാര്യൻ രചിച്ച നിബന്ധമാണ്. അങ്കഗണിതവും,ബീജഗണിതവും, ജ്യാമിതിയും അടങ്ങിയ ഇതിലെ ഓരോ ശ്ളോകവും പുത്രി ലീലാവതിയെ അഭിസംബോധന ചെയ്തു കൊണ്ടുളളതാണ്. ലീലാവതി ഗണിതത്തിൽ സമർത്ഥയായിരുന്നു എന്നു കരുതപ്പെടുന്നു. 

മലയാളിയും ഇന്ത്യയിലെ ആദ്യത്തെ വനിതാസസ്യശാസ്ത്രജ്ഞയുമായ ഇ.കെ. ജാനകിയമ്മാൾ, മദ്രാസിലെ ഭൗതികശാസ്ത്രജ്ഞയും അർബു ദരോഗിയുമായിരുന്ന ബി. വിജയലക്ഷ്മി, കൊൽക്കത്തയിലെ അസീമ ചാറ്റർജി തുടങ്ങി 98 ഓളം വനിതാശാസ്ത്രജ്ഞരെ പരിചയപ്പെടു ത്തുകയാണ് ഈ ശാസ്ത്രഗ്രന്ഥം.


</doc>
<doc id="164350" url="https://ml.wikipedia.org/wiki?curid=164350" title="നിസാൻ">
നിസാൻ

നിസാൻ (ജപ്പാനി ഭാഷ : 日産自動車株式会社|Nissan Jidōsha ) ലോകത്തിലെ മുൻനിര വാഹന നിർമാതാക്കൾ. ആസ്ഥാനം ജപ്പാനിലെ യോകഹോമ .ഇന്ത്യയിൽ ചെറു കാറുകളായ സണ്ണി പുറത്തിറക്കുന്നു .
1933 ൽ സ്ഥാപിതമായ ഈ കമ്പനിയിൽ 2011 ലെ കണക്കുപ്രകാരം 155,099 പേർ ജോലി ചെയ്യുന്നു.


</doc>
<doc id="164354" url="https://ml.wikipedia.org/wiki?curid=164354" title="എഞ്ചിനീയർ">
എഞ്ചിനീയർ

സാങ്കേതിക വിദ്യയിലും ഗണിതശാസ്ത്രത്തിലും ഉള്ള അറിവുകൾ ഉപയോഗിച്ച്, ഏതെങ്കിലും സംഗതി നിർമ്മിക്കുകയോ, സംരക്ഷിച്ചു നിലനിർത്തുകയോ, പ്രശ്നങ്ങൾക്ക് പരിഹാരം കാണുകയോ ചെയ്യുന്ന ഒരു ആളാണ് എഞ്ചിനീയർ ("ആംഗലം":engineer). ഒരു സിവിൽ എഞ്ചിനീയർ വസ്തുക്കളുടെയും കെട്ടിടങ്ങളുടെയും, യന്ത്രങ്ങളുടെയും രൂപ രേഖയും മതിപ്പ്‌ ചെലവും കണക്കാക്കുകയും ചെയ്യുന്നു. ലാറ്റിൻ ഭാഷയിലുള്ള ഈ വാക്കിന്റെ ഒരു അർത്ഥം നിർമ്മിക്കാൻ എന്നാണ്.


</doc>
<doc id="164362" url="https://ml.wikipedia.org/wiki?curid=164362" title="സി. കുഞ്ഞിക്കൃഷ്ണൻ നായർ">
സി. കുഞ്ഞിക്കൃഷ്ണൻ നായർ

ഒന്നാം കേരളനിയമസഭയിൽ കാസർഗോഡ് നിയോജകമണ്ഡലത്തേയും രണ്ടാം കേരളനിയമസഭയിൽ പയ്യന്നൂർ നിയോജകമണ്ഡലത്തേയും പ്രതിനിധീകരിച്ച ഒരു രാഷ്ട്രീയ നേതാവായിരുന്നു സി. കുഞ്ഞിക്കൃഷ്ണൻ നായർ (23 സെപ്റ്റംബർ 1922 - 01 ഡിസംബർ 2004). കോൺഗ്രസ് പ്രതിനിധിയായാണ് കേരളനിയമസഭയിലേക്കെത്തിയത്. കണ്ണൂർ ജില്ലാ കോൺഗ്രസ് സമിതി പ്രസിഡന്റ്, കെ.പി.സി.സി., എ.ഐ.സി.സി., ഡി.ഡി.സി. അംഗം എന്നീ നിലകളിലും ഇദ്ദേഹം പ്രവർത്തിച്ചിരുന്നു.


</doc>
<doc id="164375" url="https://ml.wikipedia.org/wiki?curid=164375" title="ജെയിംസ് മാത്യു">
ജെയിംസ് മാത്യു

കേരളത്തിലെ ഒരു രാഷ്ട്രീയ പ്രവർത്തകനാണ് സി.പി.ഐ(എം) അംഗമായ ജെയിംസ് മാത്യു. പതിമൂന്നാം കേരള നിയസഭയിൽ ഇദ്ദേഹം തളിപ്പറമ്പ് നിയോജക മണ്ഡലത്തെ പ്രതിനിധീകരിച്ചിരുന്നു. പതിനാലാം കേരള നിയമസഭയിലും ഇദ്ദേഹം തളിപ്പറമ്പ് നിയോജകമണ്ഡലത്തെ പ്രതിനിധീകരിക്കുന്നു. 

എൻ.ജെ. മാത്യുവിന്റെയും ചിന്നമ്മ മാത്യുവിന്റെ മകനായി 1961 മാർച്ച് 20-ന് കണ്ണൂർ മണിക്കടവിൽ ജനിച്ചു നിർമ്മലഗിരി കോളേജ്, ഗവൺമെന്റ് ബ്രണ്ണൻ കോളേജ്, തലശ്ശേരി, കോഴിക്കോട് ഗവണ്മെന്റ് ലോ കോളേജ് എന്നിവിടങ്ങളിലായി വിദ്യാഭ്യാസം പൂർത്തിയാക്കി. നേരത്തെ ഇരിക്കൂർ നിയമസഭാമണ്ഡലത്തിൽനിന്നു നിയമസഭ തിരഞ്ഞെടുപ്പിൽ മൽസരിച്ചിട്ടുണ്ട്


</doc>
<doc id="164386" url="https://ml.wikipedia.org/wiki?curid=164386" title="വീരപുത്രൻ">
വീരപുത്രൻ

പി.ടി. കുഞ്ഞുമുഹമ്മദ് സംവിധാനം നിർവഹിച്ച് 2011-ൽ പുറത്തിറങ്ങിയ മലയാളചലച്ചിത്രമാണ് വീരപുത്രൻ. പ്രമുഖ സ്വാതന്ത്ര്യസമര സേനാനി മുഹമ്മദ് അബ്ദുറഹ്മാനെ കുറിച്ച് സാഹിത്യകാരൻ എൻ.പി. മുഹമ്മദ് രചിച്ച "മുഹമ്മദ് അബ്ദുറഹ്മാൻ:ഒരു നോവൽ" എന്ന ഗ്രന്ഥത്തെ ആസ്പദമാക്കിയാണ് ഈ ചരിത്ര സിനിമ. ബ്രിട്ടീഷ് മേധാവിത്ത്വത്തിനെതിരായി കേരളത്തിൽ നടന്ന വിപ്ലവങ്ങളെ കേന്ദ്രീകരിച്ചുള്ളതാണ് ചിത്രത്തിന്റെ ഇതിവൃത്തം. ചിത്രത്തിൽ മുഹമ്മദ് അബുറഹ്മാൻ സാഹിബിനെ നരേനും റൈമ സെൻ, സാഹിബിന്റെ ഭാര്യ ബീവാത്തു ആയും വേഷമിടുന്നു. ലക്ഷ്മി ഗോപാലസ്വാമി, സിദ്ദീഖ്, കലാഭവൻ മണി സായി കുമാർ, ദേവൻ വത്സലമേനോൻ, സജിത മഠത്തിൽ എന്നിവരാണ് മറ്റു പ്രധാന കഥാപാത്രങ്ങളെ അവതരിപ്പിക്കുന്നത്.

ഇന്ത്യൻ സ്വാതന്ത്ര്യസമര വേളയിൽ മലബാർ മേഖലയിൽ നടന്ന സംഭവപരമ്പരകളെയാണ് ചിത്രം പരാമർശവിധേയമാക്കുന്നത്. മതനിരപേക്ഷ നിലപാടിലൂടെ അറിയപ്പെടുന്ന മലബാറിലെ കോൺഗ്രസിന്റെ പ്രമുഖ നേതാവും സ്വാതന്ത്ര്യസമര നേതാവുമായ മുഹമ്മദ് അബ്ദുൽ റഹ്മാന്റെ ജീവിതത്തെയാണ് ചിത്രം അനാവരണം ചെയ്യുന്നത്. അലീഗഡ് പഠനം പാതിവഴിയിൽ നിറുത്തി സ്വാതന്ത്ര്യസമര രംഗത്തേക്ക് വന്ന അബ്ദുറഹ്മാന്റെ 23-ആം വയസ്സിലുള്ള മലബാറിലേക്കുള്ള വരവു മുതൽ 1945 ൽ അദ്ദേഹം മരണമടയുന്നത് വരെയുള്ള ഭാഗങ്ങളാണ് ചിത്രം ഉൾകൊള്ളുന്നത്. മലബാറിലെ സ്വതന്ത്ര്യസമര രംഗത്തെ അതികായരായ കെ. കേളപ്പൻ , കെ.പി. കേശവമേനോൻ എന്നിവരേയും ചിത്രത്തിൽ അവതരിപ്പിക്കുന്നു.



വീരപുത്രൻ എന്ന ചിത്രം ചില വിവാദങ്ങളും ഉയർത്തുകയുണ്ടായി. മുഹമ്മദ് അബ്ദുറഹ്മാന്റെ അന്ത്യരംഗം ചിത്രീകരിച്ചതുമായി ബന്ധപ്പെട്ടാണ് പ്രധാന വിമർശനം ഉണ്ടായത്. കോഴിക്കോട് ജില്ലയിലെ കൊടിയത്തൂരിൽ ഒരു പൊതുപരിപാടി കഴിഞ്ഞ് പൊറ്റാശ്ശേരിയിലെ ബ്രിട്ടീഷ് അനുകൂലിയായ അബ്ദുസ്സലാം അധികാരിയുടെ വീട്ടിൽ നിന്ന് ഭക്ഷണം കഴിച്ച് മടങ്ങുന്ന വഴിയിൽ അബ്ദുറഹ്മാൻ സാഹിബ് കുഴഞ്ഞുവീണു മരിക്കുന്നത് വിഷം അകത്തുചെന്നാണെന്ന ധ്വനിനൽകുന്നു എന്നും ഇതു തന്റെ മുൻഗാമികളെ അവഹേളിക്കലാണെന്നും അതിനാൽ ചിത്രം തിയേറ്ററുകളിൽ നിന്ന് പിൻവലിക്കണമെന്നുമാണ് എഴുത്തുകാരനും അബ്ദുസ്സലാം അധികാരിയുടെ മകനുമായ ഹമീദ് ചേന്നംഗലൂർ വിമർശനം ഉന്നയിച്ചത്. എന്നാൽ ചിത്രത്തിനു അടിസ്ഥാനം എൻ.പി.മുഹമ്മദിന്റെ നോവലാണെന്നും കലാസൃഷ്ടി യാഥാർഥ്യവും കാല്പനികതയും ചേർന്നതാണെന്നും തന്റെ ചിത്രം ആരെയും അവഹേളിച്ചിട്ടില്ലാന്നുമായിരുന്നു പി.ടി കുഞ്ഞുമുഹമ്മദിന്റെ വിശദീകരണം. ഏഴുവർഷങ്ങൾക്കു മുമ്പ് പ്രസിദ്ധപ്പെടുത്തിയ എൻ.പി യുടെ നോവലിനെതിരെ പ്രതികരിക്കാത്തവർ ഇപ്പോഴിറങ്ങിയ ചിത്രത്തിനെതിരെ പ്രതിഷേധിക്കുന്നത് എന്തുകൊണ്ട് എന്നും അതിരുകളില്ലാത്ത ആവിഷ്കാര സ്വാതന്ത്യത്തിനായി വാദിക്കുന്നവർ സ്വന്തം കുടുംബത്തിനു മാനഹാനിവരുന്നതെന്ന കാരണത്താൽ ചിത്രം പിൻവലിക്കണമെന്ന് ആവശ്യപ്പെടുന്നത് എന്തുകൊണ്ട് എന്ന ചോദ്യവും ചിത്രത്തിനെതിരെ വിമർശനമുന്നയിച്ച ഹമീദ് ചേന്നംഗലൂരിനെതിരെ മറുവിമർശനം ഉയരുകയുണ്ടായി. അതോടൊപ്പം വീരപുത്രൻ എന്ന ചിത്രം പിൻ‌വലിക്കണെമെന്ന് താൻ ആവശ്യപ്പെട്ടത് തന്റെ അവധാനതക്കുറവാണെന്നും അതിൽ താൻ നിർവ്യാജ്യം ഖേദപ്രകടിപ്പിക്കുന്നുവെന്നും ഹമീദ് ചേന്നംഗലൂർ എഴുതുകയുണ്ടായി.

മുസ്ലിം ലീഗിനെ മോശമായി ചിത്രീകരിച്ചിട്ടുണ്ട് എന്നതാണ് മറ്റൊരു വിവാദം. ലീഗുകാരെ വർഗീയവാദികളായി ചിത്രീകരിക്കുന്നുവെന്ന് പറഞ്ഞു ചില ലീഗ് പ്രാദേശിക നേതാക്കൾ രംഗത്ത്‌ വന്നിരുന്നു. പാക് അനുകൂലിയായ എ കെ ഒടയത്തിൽ എന്നയാൾ സാഹിബിന് വിഷം നൽകുന്നുവെന്ന ധ്വനിയാണ് ചിത്രം നൽകുന്നത്. എന്നാൽ അക്കാലത്ത് പാകിസ്താൻ വിഭജനത്തെ എതിർത്ത സാഹിബിനോട് എതിർപ്പുണ്ടായിരുന്ന ലീഗിലെ പാക്ക് അനുകൂല ഗ്രൂപ്പിൽ പെട്ട ആളാണ്‌ എ. കെ. ഓടയത്തിൽ എന്നാണ് പി.ടി. കുഞ്ഞുമുഹമ്മദ്‌ വിശദീകരിച്ചത്.


</doc>
<doc id="164403" url="https://ml.wikipedia.org/wiki?curid=164403" title="എൻ.കെ. കുഞ്ഞിക്കൃഷ്ണൻ നായർ">
എൻ.കെ. കുഞ്ഞിക്കൃഷ്ണൻ നായർ

ഒന്നാം കേരളനിയമസഭയിൽ വയനാട് നിയോജകമണ്ഡലത്തെ പ്രതിനിധീകരിച്ച ഒരു രാഷ്ട്രീയ നേതാവായിരുന്നു എൻ.കെ. കുഞ്ഞിക്കൃഷ്ണൻ നായർ (08 സെപ്റ്റംബർ 1917- 03 ഒക്ടോബർ 2002). കോൺഗ്രസ് പ്രതിനിധിയായാണ് ഇദ്ദേഹം കേരളനിയമസഭയിലേക്കെത്തിയത്. വയനാട് ഡി.സി.സി. പ്രസിഡന്റ്, തലശ്ശേരി ഭൂപണയ ബാങ്കിന്റെ ഡയറക്ടർ, കെ.പി.സി.സി. അംഗം, സർവോദയ എയ്ഡഡ് എലിമെന്ററി സ്കൂളിന്റെ മാനേജർ, സേവാദൾ ബോർഡ് ചെയർമാൻ, സ്വാതന്ത്ര്യ സമരസേനാനി എന്നീ നിലകളിലും കുഞ്ഞിക്കൃഷ്ണൻ നായർ പ്രവർത്തിച്ചിരുന്നു. 2002 ഒക്ടോബർ 03ന് ഇദ്ദേഹം അന്തരിച്ചു.


</doc>
<doc id="164410" url="https://ml.wikipedia.org/wiki?curid=164410" title="പി. അയിഷാ പോറ്റി">
പി. അയിഷാ പോറ്റി

കേരളത്തിലെ ഒരു രാഷ്ട്രീയപ്രവർത്തകയും കൊട്ടാരക്കര നിയോജകമണ്ഡലത്തിലെ നിലവിലെ നിയമസഭാ സാമാജികയുമാണ് പി. അയിഷാ പോറ്റി (ജനനം:31 മേയ് 1958). എൻ. വാസുദേവൻ പോറ്റിയുടെയും, എം.ജെ. പാർവതി അന്തർജനത്തിന്റേയും മകളായി 1958 മേയ് 31ന് കിടങ്ങൂരാണ് അയിഷാ പോറ്റി ജനിച്ചത്. കുട്ടിക്കാലം മുതൽക്കു തന്നെ കമ്മ്യൂണിസ്റ്റ് അനുഭാവിയായിരുന്ന അയിഷാ പോറ്റി 1991-ൽ സി.പി.എം-ൽ അംഗമായി. ആർ. ബാലകൃഷ്ണപിള്ളയെ പരാജയപ്പെടുത്തിക്കൊണ്ടാണ് അയിഷാ പോറ്റി പന്ത്രണ്ടാം നിയമസഭയിൽ കൊട്ടാരക്കര മണ്ഡലത്തിൽ നിന്നും കേരളാനിയമസഭയിലേക്കെത്തിയത്.

കൊല്ലം ജില്ലാപഞ്ചായത്തിലേക്ക് കൊട്ടാരക്കരയിൽ നിന്ന് 2000-ൽ തിരഞ്ഞെടുക്കപ്പെട്ടിരുന്നു, പിന്നീട് കൊല്ലം ജില്ലാപഞ്ചായത്തിന്റെ പ്രസിഡന്റ് സ്ഥാനത്ത് 2005 വരെ പ്രവർത്തിച്ചു. 2005-ൽ നടന്ന തിരഞ്ഞെടുപ്പിലും ജില്ലാപഞ്ചായത്തിലേക്ക് തിരഞ്ഞെടുക്കപെട്ടെങ്കിലും 2006-ൽ നിയമസഭാ തിരഞ്ഞെടുപ്പിൽ വിജയിച്ചതിനേ തുടർന്ന് ഈ സ്ഥാനം രാജിവച്ചു.

സി.പി.ഐ.എം കൊട്ടാരക്കര ഏരിയകമ്മിറ്റിയംഗം, ഓൾ ഇന്ത്യ ലോയേഴ്സ് യൂണിയൻ ദേശീയസമിതിയംഗം, അഖിലേന്ത്യ ജനാധിപത്യ മഹിളാ അസോസിയേഷൻ സംസ്ഥാന കമ്മിറ്റി അംഗം, വനിതാ സബ് കമ്മിറ്റി കൺവീനർ, കൊല്ലംജില്ല ലോയേഴ്സ് യൂണിയൻ വൈസ് പ്രസിഡന്റ് എന്നീ നിലകളിൽ ഇപ്പോൾ പ്രവർത്തിക്കുന്നു.


</doc>
<doc id="164412" url="https://ml.wikipedia.org/wiki?curid=164412" title="റുഡോൾഫ് മോസ്ബർ">
റുഡോൾഫ് മോസ്ബർ

ഒരു ജർമൻ ഭൗതിക ശാസ്ത്രജ്ഞനായിരുന്നു റുഡോൾഫ് ലുഡ്‌വിഗ് മോസ്ബർ ( 1929 ജനുവരി 31 - 2011 സെപ്റ്റംബർ 14) . recoilless nuclear resonance fluorescence ( മോസ്ബർ പ്രതിഭാസം ) എന്ന പ്രതിഭാസം 1957 ൽ കണ്ടുപിടിച്ചതിന്, ഇദ്ദേഹത്തിന് 1961 ലെ ഭൗതികശാസ്ത്ര നോബൽ സമ്മാനം ലഭിച്ചു. മോസ്ബർ സ്പെക്ട്രോസ്കോപ്പിയുടെ അടിസ്ഥാനം, ഈ മോസ്ബർ പ്രതിഭാസം ആണ്. ഇദ്ദേഹത്തിന്റെ ജനനം, ജർമനിയിലെ മ്യൂണിച്ചിൽ ആണ്. മ്യൂണിച്ചിലെ ടെക്നിക്കൽ യൂണിവേഴ്സിറ്റിയിൽ നിന്നും പഠനം പൂർത്തിയാക്കിയ അദ്ദേഹം, അമേരിക്കയിലെ കാൽറ്റെക്കിലും, മ്യൂണിച്ചിലെ ടെക്നിക്കൽ യൂണിവേഴ്സിറ്റിയിലും പ്രൊഫസർ ആയിരുന്നു. 2011 സെപ്റ്റംബർ 14 ന് അന്തരിച്ചു.


</doc>
<doc id="164417" url="https://ml.wikipedia.org/wiki?curid=164417" title="പി.വി. കുഞ്ഞുണ്ണി നായർ">
പി.വി. കുഞ്ഞുണ്ണി നായർ

ഒന്നും, രണ്ടും കേരളനിയമസഭകളിൽ ഒറ്റപ്പാലം നിയോജകമണ്ഡലത്തെ പ്രതിനിധീകരിച്ച ഒരു രാഷ്ട്രീയ നേതാവായിരുന്നു പി.വി. കുഞ്ഞുണ്ണി നായർ (സെപ്റ്റംബർ 1910 - 1986). സി.പി.ഐ. പ്രതിനിധിയായാണ് ഇദ്ദേഹം ഒന്നും രണ്ടും കേരള നിയമസഭയിലേക്കെത്തിയത്. നിസ്സഹകരണ പ്രസ്ഥാനത്തിൽ പങ്കെടുക്കുക വഴി 1931-32 കാലത്തിൽ ഇദ്ദേഹം ജയിൽ വാസമനുഷ്ഠിച്ചിട്ടുണ്ട്. 1935-ൽ കോൺഗ്രസ് സോഷ്യലിസ്റ്റ് പാർട്ടിയിയിൽ ചേർന്ന ഇദ്ദേഹം 1939-ൽ കമ്മ്യൂണിസ്റ്റ് പാർട്ടിയിൽ അംഗമായി. രണ്ടാം ലോകമഹായുദ്ധകാലത്ത് ഇദ്ദേഹത്തേ വെല്ലൂർ സെൻട്രൽ ജയിലിലടച്ചിരുന്നു.


</doc>
<doc id="164422" url="https://ml.wikipedia.org/wiki?curid=164422" title="ഓർഗനൈസേഷൻ ഓഫ് ഇസ്ലാമിക് കോ ഓപറേഷൻ">
ഓർഗനൈസേഷൻ ഓഫ് ഇസ്ലാമിക് കോ ഓപറേഷൻ

ഓർഗനൈസേഷൻ ഓഫ് ഇസ്ലാമിക് കോ ഓപറേഷൻ എന്നതിന്റെ ചുരുക്കമാണ് ഒ.ഐ.സി.( അറബി :) മുസ്ലിം രാജ്യങ്ങളുടെ അന്താരാഷ്ട്ര കൂട്ടായ്മയാണിത്.നിലവിൽ 57 രാജ്യങ്ങൾ ഇതിൽ അംഗങ്ങളാണ്.ലോക മുസ്ലിംകളുടെ പൊതു വേദിയായ ഈ സംഘടന സമാധാനത്തിലും സഹവർത്തിത്വത്തിലും കഴിയുന്ന ഒരു സമൂഹത്തിന്റെ സൃഷ്ടിക്കായി പ്രവർത്തിക്കുന്നു .മുസ്ലിംകളുടെ മൂന്നാമത്തെ തീർഥാടന കേന്ദ്രമായ മസ്ജിദുൽ അഖ്സ യിൽ ജൂത തീവ്രവാദികൾ അക്രമം നടത്തിയതിന്റെ പശ്ചാതലത്തിൽ 1969 സെപ്റ്റംബർ 25 (1389 റജബ് 12)ന് മൊറോക്കോ തലസ്ഥാനമായ റബാത്തിലാണ് സംഘടന രൂപം കൊണ്ടത്.


</doc>
<doc id="164431" url="https://ml.wikipedia.org/wiki?curid=164431" title="അപ്പോത്തിക്കെരി">
അപ്പോത്തിക്കെരി

ഭിഷഗ്വരൻ എന്ന അർഥത്തിലുള്ള ഒരു പദമാണ് അപ്പോത്തിക്കെരി. മധ്യകാലങ്ങളിൽ ഔഷധങ്ങൾ നിർമ്മിക്കുകയും വിൽക്കുകയും ചെയ്യുന്നവരെയാണ് ഇംഗ്ലണ്ടിലും സ്കോട്ട്‌ലണ്ടിലും അയർലണ്ടിലും ഈ വാക്കുകൊണ്ട് ഉദ്ദേശിച്ചിരുന്നത്. ഇന്ന് അപോതിക്കരിക്കു സമാനമായ പദം ഫാർമസിസ്റ്റ് എന്നാണ്. മിക്കവാറും രാജ്യങ്ങളിൽ അപോത്തിക്കരി പദം ഉപയോഗിക്കുന്നില്ല. 

സാധനങ്ങൾ സൂക്ഷിക്കപ്പെടുന്ന സ്ഥലം എന്നർഥമുള്ള അപ്പോത്തിക്കെ (Apotheke) എന്ന ഗ്രീക്കുവാക്കിൽ നിന്നാണ് അപ്പോത്തിക്ക(ക്കി)രി എന്ന വാക്കിന്റെ ഉദ്ഭവം. ലത്തീൻ= അപോത്തിക്കാർ. 

കേരളത്തിലെന്നപോലെ പാശ്ചാത്യരാജ്യങ്ങളിലും ഇവർ മരുന്നുണ്ടാക്കുന്ന ജോലിഅവലംബിച്ചവരായിരുന്നു.

ആദ്യകാല അപോത്തിക്കരികൾആ കാലഘട്ടത്തിലെ ബുദ്ധിജീവികളായിരുന്ന പുരോഹിതരും അധ്യാപകരും തത്ത്വജ്ഞാനികളുമായിരുന്നു. ചില ചെടികൾക്കു മുറിവ് ഉണക്കാനുള്ള കഴിവുണ്ടെന്ന് അവർ മനസ്സിലാക്കിയതോടെ, ചികിത്സാരീതിയിൽ അല്പം പുരോഗതിയുണ്ടായി. ഔഷധഗുണമുള്ള ചെടികളെ കണ്ടുപിടിക്കുകയും അവയെ ഉപയോഗപ്പെടുത്തുകയുമായിരുന്നു അവർ ചെയ്തത്. കാലംചെന്നതോടെ ഈ ജോലിയിൽ ഏർപ്പെട്ടിരുന്നവർ അപ്പോത്തിക്കരിമാർ എന്ന പേരിൽ അറിയപ്പെട്ടു. അപ്പോത്തിക്കരിമാർ പുസ്തകങ്ങളിൽ നിന്നും മറ്റും ലഭിച്ച അറിവിനെ ആധാരമാക്കി പരാശ്രയംകൂടാതെ ഗുളികകളും മറ്റും നിർമ്മിക്കുവാൻ തുടങ്ങി. ഇവർക്ക് പ്രത്യേകമായ അളവുസമ്പ്രദായങ്ങൾ ഉണ്ടായിരുന്നു (Apothecaries weight & measure).

തുടക്കത്തിൽ ഔഷധങ്ങൾ നിർമ്മിക്കുന്നതിൽ മാത്രം ശ്രദ്ധിച്ചിരുന്ന അപ്പോത്തിക്കരിമാർ കാലംചെന്നതോടെ രോഗികളെ പരിശോധിക്കാനും ചികിത്സിക്കാനും തുടങ്ങി. "റോയൽ കോളജ് ഒഫ് ഫിസിഷ്യൻസി"ന്റെ അറിവോ സമ്മതമോ കൂടാതെ അനധികൃതമായാണ് ഇത് ആരംഭിച്ചത്. 1665-ലെ പ്ലേഗ് ആക്രമണസമയത്ത് ഭിഷഗ്വരന്മാരെല്ലാം ലണ്ടൻ നഗരം വിടുകയുണ്ടായി. എന്നാൽ അപ്പോത്തിക്കരിമാർ നഗരത്തിൽ തന്നെ താമസിക്കുകയും രോഗികളെ ശുശ്രൂഷിക്കുകയും ചെയ്തു. 1704-ൽ പ്രഭുസഭ അപ്പോത്തിക്കരിമാർക്ക് ഒരു അംഗീകൃത ഡോക്ടറുടെ നിർദ്ദേശപ്രകാരമല്ലാതെതന്നെ രോഗികളെ ചികിത്സിക്കുവാനുള്ള അനുവാദം നൽകുകയുണ്ടായി. എന്നാൽ മരുന്നുകൾക്കുള്ള വില ഈടാക്കാനല്ലാതെ പരിശോധനയ്ക്കുള്ള ഫീസ് വാങ്ങാൻ ഇവരെ അനുവദിച്ചിരുന്നില്ല. 1774-ൽ "സൊസൈറ്റി ഒഫ് അപ്പോത്തിക്കരീസ്" വൈദ്യവൃത്തി ചെയ്യുന്നവരെ മാത്രം സൊസൈറ്റിയിൽ അംഗങ്ങളാക്കിയാൽ മതി എന്നൊരു പ്രമേയം പാസ്സാക്കുകയുണ്ടായി. 1815-ൽ ബ്രിട്ടിഷ് പാർലമെന്റിന്റെ ഒരു നിയമപ്രകാരം ഇംഗ്ലണ്ടിലും വെയിൽസിലുമുള്ള എല്ലാ അപ്പോത്തിക്കരിമാരെയും പരിശോധിക്കാനും, അവർക്ക് അംഗീകാരം നൽകണമോ വേണ്ടയോ എന്നു തീരുമാനിക്കാനും അപ്പോത്തിക്കരിമാരുടെ സൊസൈറ്റിയെ അധികാരപ്പെടുത്തുകയുണ്ടായി. ഈ നിയമം അതുവരെ പ്രത്യേകം ചിട്ടപ്പെടുത്തിയ ഒരു പഠനക്രമമില്ലാതിരുന്ന വൈദ്യശാസ്ത്രപഠനത്തിന് ഒരു ഉത്തേജനം നൽകുകയുണ്ടായി. 19-ആം നൂറ്റാണ്ടിൽ വൈദ്യശാസ്ത്രപഠനത്തിനും വൈദ്യവൃത്തിക്കും ഒരു പ്രത്യേക പദവിയും അംഗീകാരവും നേടിയെടുക്കുന്നതിൽ അപ്പോത്തിക്കരിമാർ ചെയ്ത സേവനങ്ങൾ പ്രത്യേകം ശ്രദ്ധാർഹമാണ്.

പരിഷ്കൃതകാലഘട്ടത്തിൽ ഫാക്ടറികളും മറ്റും മരുന്നുകൾ ഉത്പാദിപ്പിക്കാൻ ആരംഭിച്ചതോടെ അപ്പോത്തിക്കരി എന്ന വിഭാഗം ഏതാണ്ട് അപ്രത്യക്ഷമായി എന്നു പറയാം.



</doc>
<doc id="164441" url="https://ml.wikipedia.org/wiki?curid=164441" title="അപ്പോഫിലൈറ്റ്">
അപ്പോഫിലൈറ്റ്

കാൽസിയം, പൊട്ടാസിയം എന്നിവയുടെ ജലീയ (hydrous) സിലിക്കേറ്റാണ് അപ്പോഫിലൈറ്റ്. അല്പമാത്രമായി ഫ്ലൂറിൻ അടങ്ങിയിരിക്കും. സാധാരണ ശുഭ്രവർണമുള്ള ഈ ധാതു ചിലപ്പോൾ പച്ച, മഞ്ഞ, ചുവപ്പ് എന്നീ നിറങ്ങൾ കലർന്നും കണ്ടുവരുന്നു. പൊതു ഫോർമുല: K,F,Ca(SO).8HO.

വ്യക്തമായ ആധാരിക വിദളനമുള്ള (basal clevage) ഈ ധാതുവിന് സിയോലൈറ്റുകളുമായി സാദൃശ്യമുണ്ട്. എന്നാൽ അലുമിനിയത്തിന്റെ അഭാവം ഇവയെ വ്യത്യസ്തങ്ങളാക്കുന്നു. ദ്വിസമലംബാംക്ഷമായ (tetragonal) പരൽ രൂപമാണ് ഇവയ്ക്കുള്ളത്: അപൂർവമായി സംപുഞ്ജിതവും (massive) ആവാം. കാചാഭദ്യുതിയുണ്ട്. ആ.ഘ. 2.3-2.4; കാഠിന്യം 4.5-5; അപവർത്തനാങ്കം: 1.535.

ചൂടാക്കുമ്പോൾ ജലാംശം നഷ്ടപ്പെട്ട് അപശൽകനത്തിനു വിധേയമാവുന്നു; ജലസമ്പർക്കത്തിൽ പൂർവസ്ഥിതിയെ പ്രാപിക്കുകയും ചെയ്യും. ഹൈഡ്രോക്ലോറിക് അമ്ലത്തിൽ വിഘടിച്ച് സിലികയെ വിശ്ലേഷിപ്പിക്കുന്നു.

അല്പസിലികശിലകളിൽ സിയോലൈറ്റുകളുമായി കലർന്ന് ഉപഖനിജമായാണ് അവസ്ഥിതി. പശ്ചിമപർവതങ്ങളിൽ ഡെക്കാൺ ട്രാപ്പുകൾക്കിടയിൽ, പ്രത്യേകിച്ചും മുംബൈയ്ക്കടുത്ത് അപ്പോഫിലൈറ്റിന്റെ പച്ചയും ശുഭ്രവുമായ മുഴുത്ത പരലുകൾ ധാരാളമായി കണ്ടെത്തിയിട്ടുണ്ട്.



</doc>
<doc id="164443" url="https://ml.wikipedia.org/wiki?curid=164443" title="ശാസ്ത്ര സാങ്കേതിക വകുപ്പ് (ഇന്ത്യ)">
ശാസ്ത്ര സാങ്കേതിക വകുപ്പ് (ഇന്ത്യ)

ഇന്ത്യൻ ഗവണ്മെൻറ് ശാസ്ത്ര സാങ്കേതിക സചിവാലയത്തിൻറെ അധീനതയിൽ  1971 ലാണ് ശാസ്ത്ര സാങ്കേതിക വകുപ്പ് (ഡിപ്പാർട്ടുമെൻറ് ഓഫ് സയൻസ് അൻഡ് ടെക്നോളജി, ഡി.എസ്.ടി.; Department of Science and Technology, D.S.T.) രൂപീകരിച്ചത്. ശാസ്ത്ര സാങ്കേതിക രംഗങ്ങളിൽ ഏററവും നൂതനമായ മേഖലകളെ പ്രോത്സാഹിപ്പിക്കുക, ശാസ്ത്ര സാങ്കേതിക പ്രവർത്തനങ്ങൾ ആസൂത്രണം ചെയ്യുകയും, ഏകോപിപ്പിക്കുകയും, പ്രോത്സാഹിപ്പിക്കുകയും ചെയ്യുക എന്നിവ ഡി.എസ്.ടിയുടെ മുഖ്യ ലക്ഷ്യങ്ങളിൽ പെടുന്നു.

ശാസ്ത്ര സാങ്കേതിക സചിവാലയത്തിൻറെ ചുമതല വഹിക്കുന്നത് വിലാസ് റാവു ദേശ്മുഖും (കേന്ദ്രമന്ത്രി), അശ്വനികുമാറും (ഉപ മന്ത്രി) ആണ് ഇപ്പഴത്തെ ഡി.എസ്.ടി സെക്രട്ടറി രാമസാമിയാണ്.

അനുയോജ്യമായ പദ്ധതികൾ ആസൂത്രണം ചെയ്ത് നടപ്പാക്കുന്നത് താഴെ കാണുന്ന മുഖ്യ ഉപസമിതികളിലൂടെയാണ് 



ഡിപ്പാർട്ടുമെൻറ് ഓഫ് സയൻസ് അൻഡ് ടെക്നോളജി,ടെക്നോളജി ഭവൻ, ന്യൂ മെഹ്റോളി റോഡ്,ന്യൂ ഡൽഹി - 110016


</doc>
<doc id="164449" url="https://ml.wikipedia.org/wiki?curid=164449" title="കൊളാഷ്">
കൊളാഷ്

വിവിധ ചിത്രരൂപങ്ങളുടെ സംയോജനത്തിലൂടെ മറ്റൊരു ചിത്രരൂപം സൃഷ്ടിക്കുന്ന ഒരു ദൃശ്യ കലാരൂപമാണ് കൊളാഷ്(ഇംഗ്ലീഷ്:Collage). വാർത്താപത്രങ്ങളുടെ ചെറുകഷണങ്ങൾ, റിബ്ബണുകൾ, വർണ്ണക്കടലാസുകൾ, ചിത്രങ്ങൾ, മറ്റുകലാരൂപങ്ങളുടെ ചെറുഭാഗങ്ങൾ എന്നിവ ഒരു കടലാസിലോ ക്യാൻവാസിലോ പശചേർത്ത് ഒട്ടിച്ചെടുത്താണ് കൊളാഷ് സൃഷ്ടിക്കുന്നത്.
കൊളാഷിന്റെ ഉത്ഭവം ആയിരക്കണക്കിനു വർഷങ്ങൾ മുമ്പാണ്. പക്ഷേ ഇരുപതാം നൂറ്റാണ്ടിന്റെ ആദ്യത്തിലാണ് ഈ സാങ്കേതികത ഒരു പുത്തൻകലാരൂപം എന്ന നിലയിൽ നാടകീയമായി പുനരവതരിക്കപ്പെടുന്നത്.

കൊളാഷ് എന്ന പദം പശ എന്നർഥമുള്ള ഫ്രഞ്ച് പദമായ കൊളി എന്നതിൽ നിന്നാണ് ഉരുത്തിരിഞ്ഞത്.
ഇരുപതാനൂറ്റാണ്ടിന്റെ തുടക്കത്തിൽ ആധുനിക കലയുടെ അവിഭാജ്യ ഘടകമായിമാറിയ കൊളാഷിനു പിന്നിൽ ജോർജു ബ്രാക്കു , പാബ്ലോ പിക്കാസോഎന്നീ പ്രശസ്ത കലാകാരന്മാരാണ്. 

കടലാസ് കണ്ടുപിടിച്ച 200 ബി.സി യിൽ ചൈനയിലാണ് കൊളാഷിന്റെ സാങ്കേതികത ആദ്യമായി ഉപയോഗിക്കപ്പെട്ടത്.





</doc>
<doc id="164452" url="https://ml.wikipedia.org/wiki?curid=164452" title="ലോക ഓസ്റ്റിയോപൊറോസിസ് ദിനം">
ലോക ഓസ്റ്റിയോപൊറോസിസ് ദിനം

ഓസ്റ്റിയോപൊറോസിസ്,അസ്ഥി ചയാപചായ രോഗം എന്നിവയെക്കുറിച്ച് അവബോധം, പ്രതിരോധം, രോഗനിർണയം, ചികിത്സ എന്നിവ സർവലൌകീകമായി പ്രചരിപ്പിക്കുന്ന ദിനമായി അന്തര്രാഷ്ട്ര ഓസ്റ്റിയോപൊറോസിസ് പ്രസ്ഥാനം നിഷ്ക്കർഷിക്കുന്ന ദിവസം എല്ലാ വർഷവും ഒക്ടോബർ 20 ആണ്. 90 രാഷ്ട്രങ്ങ ളിലെ ഓസ്റ്റിയോപൊറോസിസ് രോഗികളുടെ സംഘടനകൾ ഈ ദിനം സമുചിതമായി പ്രയോജനനപ്പെടുത്തുന്നു. 
1996 ൽ യൂറോപ്പിയൻ കമ്മീഷന്റെ സഹായത്തോടെ, ബ്രിട്ടനിലാണ് ഒക്ടോബർ 20 ഓസ്റ്റിയോപൊറോസിസ് ദിനമായി തുടക്കമിട്ടത്. 1998 , 1999 വർഷങ്ങളിൽ ഈ ദിനത്തിന്റെ പ്രായോജകർ ലോകാരോഗ്യ സംഘടന ആയിരുന്നു. ദിനാചരണത്തിനായി ഓരോവർഷവും പ്രത്യേക വിഷയങ്ങൾ നിഷ്ക്കർഷിക്കാറുണ്ട് . 


</doc>
<doc id="164454" url="https://ml.wikipedia.org/wiki?curid=164454" title="അറബ് വസന്തം">
അറബ് വസന്തം

അറബ് ലോകത്ത് 2010 അവസാനത്തിൽ തുടങ്ങിയ പ്രതിഷേധ-പ്രക്ഷോഭ വിപ്ലവ പരമ്പരകളാണ് അറബ് വസന്തം (ഇംഗ്ലീഷ്:Arab Spring-അറബിക്: الربيع العربي‎) എന്ന് അറിയപ്പെടുന്നത്. അറബ് പോരാട്ടം, അറബ് വിപ്ലവങ്ങൾ എന്നീ പേരുകളിലും ഈ പ്രക്ഷോഭങ്ങൾ വിളിക്കപ്പെടുന്നു. 2010 ഡിസംബർ 18 മുതൽ ടുണീഷ്യ, ഈജിപ്റ്റ് എന്നിവിടങ്ങളിലും പിന്നീട് ലിബിയയിലും വ്യാപിച്ച പ്രക്ഷോഭങ്ങൾ അവിടങ്ങളിലെ ഭരണകൂടങ്ങളുടെ പതനത്തിലാണ് കലാശിച്ചത്. പ്രതിഷേധങ്ങൾ ബഹ്റൈൻ, സിറിയ, യെമൻ, ജോർഡാൻ, മൊറോക്കൊ, അൾജീരിയ, കുവൈറ്റ്, ലെബനാൻ, മൗറിത്താനിയ, സൗദി അറേബ്യ, സുഡാൻ, പശ്ചിമ സഹാറ എന്നിവിടങ്ങളിലും ഏറിയും കുറഞ്ഞും വ്യാപിച്ചു മുന്നേറികൊണ്ടിരിക്കുന്നു.

സമരങ്ങൾ, പ്രകടനങ്ങൾ, മാർച്ചുകൾ, സമ്മേളനങ്ങൾ തുടങ്ങിയ സുസ്ഥിര ജനപ്രധിരോധമാർഗ്ഗങ്ങളിലൂടെയും വിവിധ സാമുഹ്യമാധ്യമങ്ങളിലൂടെയും ജനകീയ കൂട്ടായ്മകൾ സൃഷ്ടിച്ചും ബോധവൽക്കരണം നടത്തിയുമായിരുന്നു പ്രതിഷേധക്കാർ സർക്കാറിന്റെ അടിച്ചമർത്തലിനേയും ഇന്റർനെറ്റ്നിരോധത്തെയും നേരിട്ടത്.
മധ്യപൂർവ ദേശത്തും ഉത്തര ആഫ്രിക്കയിലും നടന്നതും നടന്നു കൊണ്ടിരിക്കുന്നതുമായ പ്രതിഷേധ പ്രക്ഷോഭപരമ്പരകൾ അറബ് വസന്തം (Arab Spring) എന്നു അറിയപ്പെട്ടു. ചിലർ അതിനെ "അറബ് വസന്തവും ശിശിരവും" എന്നും വിശേഷിപ്പിക്കുന്നു.", "അറബ് ഉയർത്തെഴുന്നേൽപ്പ്" (Arab Awakening) അല്ലെങ്കിൽ "അറബ് പ്രക്ഷോഭങ്ങൾ" (Arab Uprisings) എന്നും പലരും ഇതിനെ വിശേഷിപ്പിക്കുന്നു. 2010 ഡിസംബർ 18-ന് തുനീഷ്യയിലെ തെരുവിൽ മുഹമ്മദ് ബൂഅസ്സീസി എന്ന ബിരുദധാരിയായ തെരുവു കച്ചവടക്കാരൻ തീകൊളുത്തി ആത്മഹത്യ ചെയ്ത പ്രതിഷേധത്തോടെയാണ് പ്രക്ഷോഭങ്ങളുടെ ആദ്യ തീപ്പൊരി ഉയരുന്നത്. പോലീസിന്റെ അഴിമതിയിലും അപമര്യാദയോടെയുള്ള പെരുമാറ്റത്തിലും പ്രതിഷേധിച്ചായിരുന്നു ബൂഅസ്സീസി ആത്മഹത്യ ചെയ്തത്. തുനീഷ്യയിലെ വിജയകരമായ പ്രക്ഷോഭത്തെ തുടർന്ന്, ബൂ അസ്സീസി എന്ന തീകൊളുത്തിയ മനുഷ്യന്റെ പ്രതിഷേധതരംഗങ്ങൾ അൾജീരിയ, ജോർഡാൻ, ഈജിപ്റ്റ്,യമൻ എന്നീ രാജ്യങ്ങളേയും പിടിച്ചുലച്ചു. അതു പിന്നീട് മറ്റു രാജ്യങ്ങളിലേക്കും വ്യാപിച്ചു. വലുതും ഏറ്റവും സംഘടിതവുമായ പ്രക്ഷോഭ പ്രകടനങ്ങൾ നടന്നത് വെള്ളിയാഴ്ചയിലെ ജുമുഅ പ്രാർഥനക്ക് (വെള്ളിയാഴ്ചയിലെ മധ്യാഹ്ന പ്രാർഥന)ശേഷമായിരുന്നു. ഡെ ഓഫ് റെയ്ജ് (Day of rage) എന്ന പേരിലാണ് അതു വിളിക്കപ്പെട്ടത്.. ടുണീഷ്യയുടെ ദേശീയപുഷ്പമായ മുല്ലപ്പൂവ് എന്നതിനോട് ചേർത്ത് ഈ സമരങ്ങളെ മുല്ലപ്പൂവിപ്ലവം എന്നും അറിയപ്പെടുന്നു.

2012 ജനുവരി ഒന്നു വരെ മൂന്ന് രാജ്യങ്ങളിലെ സർക്കാറുകൾ ഈ പ്രക്ഷോഭഫലമായി കടപുഴകി വീണു. തുനീഷ്യയിലെ വിപ്ലവത്തെ തുടർന്ന് അവിടുത്തെ പ്രസിഡന്റ് സൈനുൽ ആബിദീൻ ബിൻ അലി 2011 ജനുവരി 14 ന് സൗദി അറേബ്യയിൽ അഭയം തേടി. 2011 ഫെബ്രുവരി 11-ന് , 18 ദിവസത്തെ ശക്തമായ പ്രക്ഷോഭത്തെ തുടർന്ന് ഈജിപ്ഷ്യൻ പ്രസിഡന്റ് ഹുസ്നി മുബാറക് തന്റെ മുപ്പതു വർഷത്തെ ഭരണം അവസാനിപ്പിച്ചു രാജി നൽകി. 2011 ഓഗസ്റ്റ് 23 ന് ലിബിയയുടെ പ്രസിഡന്റായിരുന്ന് മുഅമ്മർ ഗദ്ദാഫി ഭരണത്തിൽ നിന്ന് പുറത്താക്കപ്പെടുകയും നാഷണൽ ട്രാൻസിഷിനൽ കൗൺസിൽ ബാബുൽ അസ്സീസിയയുടെ നിയന്ത്രണം കയ്യേൽക്കുകയും ചെയ്തു. 2011 ഒക്ടോബർ 20 ന് സിത്രിലെ തന്റെ സ്വന്തം പട്ടണത്തിൽ ഗദ്ദാഫി കൊലചെയ്യപ്പെട്ടു.

മേഖലയിൽ ഈ പ്രക്ഷോഭനാളുകളിൽ നിരവധി ഭരണാധികാരികൾ തങ്ങളുടെ ഭരണകാലയളവ് തീർന്നാൽ ഭരണത്തിൽ നിന്ന് താഴെയിറങ്ങാം എന്നു പ്രഖ്യാപിക്കുകയുണ്ടായി. യമൻ രാഷ്ട്രപതി അലി അബ്ദുല്ല സാലിഹ് 2011 നവംബർ 23 ന് റിയാദിൽ വെച്ച് ജി.സി.സി ഉടമ്പടിയിൽ ഒപ്പുവെച്ചു. അതുപ്രകാരം തന്നെ പ്രോസ്യുക്യൂഷൻ ചെയ്യാതിരിക്കുന്നതിനു പകരമായി 2012 ഫെബ്രുവരിക്ക് ശേഷം 30 ദിവസത്തിനുള്ളിൽ അദ്ദേഹം ഭരണം കൈമാറാൻ തയ്യാറാവും. 2015 ലെ തെരഞ്ഞെടുപ്പിൽ താൻ തെരെഞ്ഞെടുപ്പിൽ വിധിതേടില്ലെന്ന് സുഡാൻ പ്രസിഡന്റ് ഒമറുൽ ബഷീർ പ്രഖ്യാപിച്ചു.
ജോർഡാനിലെ പ്രക്ഷോഭം കാരണം തുടർച്ചയായ രണ്ടു സർക്കാറുകളെ അവിടുത്തെ രാജാവ് അബ്ദുല്ല രണ്ടാമൻ പിരിച്ചുവിട്ടു.





</doc>
<doc id="164455" url="https://ml.wikipedia.org/wiki?curid=164455" title="മാൽക്കം എക്സ്">
മാൽക്കം എക്സ്

ഒരു ആഫ്രോ അമേരിക്കൻ സാമൂഹ്യപ്രവർത്തകനായിരുന്നു മാൽക്കം എക്സ് എന്നറിയപ്പെടുന്ന മാൽക്കം ലിറ്റിൽ May 19, 1925 – February 21, 1965). ഇദ്ദേഹം അൽഹാജ് മാലിക് അൽ ശഹ്ബാസ് () എന്ന പേരിലും അറിയപ്പെടുന്നു. അമേരിക്കയിൽ വളരെയധികം സ്വാധീനം ചെലുത്തിയ വ്യക്തിത്വമായി അദ്ദേഹത്തെ വിലയിരുത്തുന്നവരുണ്ട്. കറുത്തവർക്കെതിരായ വിവേചനത്തെതിരെ സമരം നടത്തിയ മഹാൻ എന്ന് അനുയായികളാൽ വാഴ്ത്തപ്പെടുമ്പോൾ, എതിരാളികളാൽ വംശീയവാദി എന്നാരോപിക്കപ്പെടുന്നു. 

തികച്ചും അനാഥനെപ്പോലെയായിരുന്നു അദ്ദേഹത്തിന്റെ ബാല്യകാലം, മാൽക്കമിന് ആറു വയസ്സുള്ളപ്പോൾ പിതാവ് കൊല്ലപ്പെട്ടു, മാൽക്കമിന്റെ പതിമൂന്നാമത്തെ വയസ്സിൽ മാതാവ് മനോരോഗം മൂലം ആശുപത്രിയിൽ ചികിത്സയിലായി. അനാഥാലായത്തിലായിരുന്നു മാൽക്കം പിന്നീട് വളർന്നത്. 1946 മോഷണക്കുറ്റത്തിനു ജയിൽവാസമനുഭവിക്കേണ്ടി വന്നു. തടവറയിൽ വച്ച് നാഷൻ ഓഫ് ഇസ്ലാമുമായി ബന്ധപ്പെട്ട അദ്ദേഹം, 1952 മുതൽ സംഘടനയുടെ നേതൃനിരയിലേക്ക് പ്രവേശിച്ചു. നാഷൻ ഓഫ് ഇസ്‌ലാമിന്റേത് സങ്കുചിതമായ വംശീയചിന്തയാണെന്ന് ആരോപിച്ച മാൽക്കം പിന്നീട് പ്രസ്ഥാനത്തോട് വിടപറഞ്ഞു.

ആഫ്രിക്കൻ, അറബ് രാജ്യങ്ങളിലൂടെയുള്ള യാത്രയിൽ ഇസ്ലാമിലെ മതവിഭാഗമായ സുന്നിയിൽ ആകൃഷ്ടനായ മാൽക്കം പിന്നീട് ഇതിന്റെ പ്രചാരകനായി. 1965 നാഷൻ ഓഫ് ഇസ്ലാം പ്രവർത്തകരുടെ വെടിയേറ്റ് മാൽക്കം അന്തരിച്ചു. അദ്ദേഹത്തിന്റെ മരണശേഷം ആണ് ആത്മകഥയായ ദ ഓട്ടോബയോഗ്രഫി ഓഫ് മാൽക്കം എക്സ്, പ്രസിദ്ധീകരിക്കപ്പെടുന്നത്. ഇരുപതാം നൂറ്റാണ്ടിൽ അമേരിക്കൻ സംസ്കാരത്തെ വളരെയധികം സ്വാധീനിച്ച ഒരു പുസ്തകമായി ഇത് വിലയിരുത്തപ്പെടുന്നു.

ക്രിസ്ത്യൻ സുവിശേഷ പ്രസംഗകനും അമേരിക്കയിലെ കറുത്തവരെ ആഫ്രിക്കയിലേക്കു തിരിച്ചുകൊണ്ടു പോകണമെന്ന് (Back to Africa) വാദിക്കുന്ന പ്രസ്ഥാനത്തിന്റെ നേതാവുമായ ഏൾ ലിറ്റിലിന്റെയും ലൂസി നോർടൺ ലിറ്റിലിന്റെയും മകനായി അമേരിക്കയിലെ ഒമഹയിലാണ് മാൽക്കം ജനിച്ചത്. ഈ ദമ്പതികളുടെ ഏഴു മക്കളിൽ നാലാമനായാണ് മാൽക്കം ജനിച്ചത്. വെള്ളക്കാരിലെ തീവ്രവാദ സംഘടനയായ കു ക്ലക്സ് ക്ലാന്റെ തുടർച്ചയായ ഭീഷണികളും, ഉപദ്രവങ്ങളും കാരണം ഈ കുടുംബത്തിന് വളരെ പെട്ടെന്നു തന്നെ പലതവണ താമസം മാറേണ്ടി വന്നു. 1929 ൽ ബ്ലാക്ക് ലീജിയൻ എന്ന സംഘത്തിൽപ്പെട്ടവർ ഏൾ ലിറ്റിലിന്റെ വീട് അഗ്നിക്കിരയാക്കി. തന്റെ പിതാവിന്റെ മൂന്നു സഹോദരങ്ങളെ ഇതേ സംഘത്തിൽപ്പെട്ടവർ തന്നെയാണ് കൊലപ്പെടുത്തിയതെന്ന് മാൽക്കം പിന്നീട് പറഞ്ഞിട്ടുണ്ട്.

കു ക്ലക്സ് ക്ലാൻ സംഘത്തിന്റെ വെടിയേറ്റ് ഏൾ കൊല്ലപ്പെട്ടു, പിതാവിന്റെ മരണം മാൽക്കമിനെ വല്ലാതെ ഉലച്ചു. ഏൾ ലൂയിസിന്റെ മരണം ഒരു ആത്മഹത്യയാണെന്നു പറഞ്ഞ് ഇൻഷുറൻസ് കമ്പനികളിലൊന്ന് നഷ്ടപരിഹാരം തരാൻ വിസമ്മതിച്ചു, മറ്റൊരു കമ്പനി തീരെ ചെറിയ തുകകളായിട്ടാണ് നഷ്ടപരിഹാരം തരാൻ തയ്യാറായത്. ഭർത്താവിന്റെ മരണം കൊണ്ട് തകർന്നു പോയ ലൂയിസിനെ 1938 ൽമനോരോഗാശുപത്രിയിൽ പ്രവേശിപ്പിച്ചു. അമ്മ കൂടി ഇല്ലാതായതോടെ, വേർപിരിഞ്ഞുപോയ കുട്ടികൾ അനാഥാലയങ്ങളിലാണ് ചെന്നു പെട്ടത്. 

പഠിക്കാൻ വളരെ മിടുക്കനായിരുന്ന മാൽക്കം എന്നാൽ ഒരു വെള്ളക്കാരനായ അദ്ധ്യാപകൻ കാരണം പഠനം ഉപേക്ഷിക്കുകയായിരുന്നു. പഠിച്ച് ഒരു അഭിഭാഷകനാവണമെന്നായിരുന്നു മാൽക്കമിന്റെ ആഗ്രഹമെങ്കിലും, ഒരു നീഗ്രോ അഭിഭാഷകനാവുന്ന കാര്യം ഇന്നത്തെ സാഹചര്യത്തിൽ ചിന്തിക്കാൻ പോലുമാവില്ല എന്നു പറഞ്ഞ് ഈ അദ്ധ്യാപകൻ മാൽക്കമിനെ പിന്തിരിപ്പിക്കുകയായിരുന്നു.

14 വയസ്സു മുതൽ 21 വരെയുള്ള കാലഘട്ടത്തിൽ മാൽക്കം ബോസ്റ്റൺ നഗരത്തിലായിരുന്നു, അവിടെ തന്റെ അർദ്ധ സഹോദരിയുടെ കൂടെയായിരുന്നു താമസം. അവിടെ നിന്ന് ഹാർലെം നഗരത്തിലേക്ക് മാറിയ മാൽക്കം മയക്കുമരുന്നിന്റെ വില്പനയും ഉപയോഗവും ഗുണ്ടായിസവും എല്ലാം കൈകാര്യം ചെയ്യുന്ന അധോലോക പ്രവർത്തകനായി വളരെ പെട്ടെന്ന് തന്നെ അദ്ദേഹം മാറി.

1945 ൽ തിരികെ ബോസ്റ്റണിലേക്കു വന്ന മാൽക്കം വീണ്ടും കുറ്റകൃത്യങ്ങളിലേക്കു തിരിഞ്ഞു. സമ്പന്നരായ വെള്ളക്കാരുടെ വീട്ടിൽ മോഷണം നടത്തിയതിന് അറസ്റ്റിലായി, 1946 ഫെബ്രുവരിയിൽ ജയിലിലായി. ഭവനഭേദനം, മോഷണം എന്നീ കുറ്റങ്ങൾ ചുമത്തി മാൽക്കത്തിനെ 10 വർഷം തടവിന് ശിക്ഷിച്ചു.

ഒരു ക്രിമിനൽ കേസിൽ ശിക്ഷിക്കപ്പെട്ട് ജയിലിലായ മാൽക്കം, ജോൺ ബെംമ്പ്രി എന്ന സഹ തടവുകാരന്റെ നിർബന്ധത്തിനു വഴങ്ങി വായന ഒരു ശീലമാക്കുന്നു. ജോൺ ബെംബ്രിയുടെ പ്രേരണകൊണ്ട് നേഷൻ ഓഫ് ഇസ്ലാമിന്റെ സ്ഥാപകനായ എലിജാ മുഹമ്മദിനെ കാണുന്നതോടെയാണ് ,അദ്ദേഹത്തിന്റെ ജീവിതം മാറുന്നത്. ഇസ്ലാമിലേക്ക് പരിവർത്തനം ചെയ്യാൻ അദ്ദേഹത്തിന്റെ സഹോദരങ്ങൾ ഒരുപാട് പ്രേരണ ചെലുത്തിയിട്ടുണ്ട്. അമേരിക്കയിലെ കറുത്തവർഗ്ഗക്കാരെ സ്വാശ്രയത്തോടെ ജീവിക്കാൻ കെൽപ്പുള്ളവരാക്കാനും, അവരെ സ്വന്തം നാടായ ആഫ്രിക്കയിലേക്കു പറിച്ചു നടുവാനും, നേഷൻ ഓഫ് ഇസ്ലാമിലൂടെ സാധിക്കുമെന്ന് അദ്ദേഹത്തിന്റെ സഹോദരങ്ങൾ മാൽക്കമിനോട് കത്തുകളിലൂടെ പറഞ്ഞു മനസ്സിലാക്കി. ജയിൽ ജീവിതത്തിൽ വെച്ച് മാൽക്കം, പന്നിയിറച്ചി കഴിക്കുന്നത് നിറുത്തുകയും, പുകവലി എന്നെന്നേക്കുമായി ഉപേക്ഷിക്കുകയും ചെയ്തു. തന്റെ ഭൂതകാലത്തിൽ വെള്ളക്കാരുമായുള്ള ബന്ധങ്ങളിൽ, അത്യാഗ്രഹവും, അനീതിയും, വെറുപ്പും, പകയും മാത്രമേ ഉണ്ടായിരുന്നുള്ളുവെന്ന് മാൽക്കം നേഷൻ ഓഫ് ഇസ്ലാമിന്റെ പഠനങ്ങളിലൂടെ തിരിച്ചറിഞ്ഞു.

1940 കളുടെ അവസാനത്തിൽ, മാൽക്കം എലിജാ മുഹമ്മദിനെ നേരിട്ടു ബന്ധപ്പെട്ടു, ഭൂതകാലത്തെ മറക്കാനും, മോശം ജീവിതത്തിലേക്ക് ഇനിയൊരിക്കലും കടക്കുകയില്ലെന്നു പ്രതിജ്ഞ ചെയ്യാനും എലിജാ മാൽക്കമിനോടാവശ്യപ്പെട്ടു. അധികം വൈകാതെ മാൽക്കം നേഷൻ ഓഫ് ഇസ്ലാമിൽ അംഗത്വം സ്വീകരിച്ചു. ഇക്കാലയളവിൽ തന്റെ ജയിൽ ദിനങ്ങൾ കടന്നു പോകുന്നത് താൻ അറിഞ്ഞിരുന്നേയില്ല എന്നാണ് മാൽക്കം പിന്നീട് തന്റെ ആത്മകഥയിൽ രേഖപ്പെടുത്തിയിരിക്കുന്നത്. പിന്നീട് നാഷന്റെ തീപ്പൊരി പ്രസംഗകനായി മാറിയ മാൽക്കം കറുത്തവർക്കിടയിൽ സംഘടനയെ ശക്തിപ്പെടുത്തുന്നതിൽ നിർണ്ണായക പങ്കു വഹിച്ചു. അക്കാലത്തെ അദ്ദേഹത്തിന്റെ പ്രസംഗങ്ങളിൽ വെള്ളക്കാരെ കടുത്ത ഭാഷയിൽ വിമർശിക്കുമായിരുന്നു.

1952 ൽ ജയിലിൽ നിന്നും പരോൾ ലഭിച്ചപ്പോൾ, മാൽക്കം ചിക്കാഗോയിൽചെന്ന് എലീജാ മുഹമ്മദിനെ സന്ദർശിച്ചു. 1953 ൽ ഡിട്രോയിറ്റിലുള്ള ഒന്നാം നമ്പർ ദേവാലയത്തിലെ അസിസ്റ്റന്റ് മിനിസ്റ്ററായി മാൽക്കം അവരോധിക്കപ്പെട്ടു. ആ വർഷമവസാനം ബോസ്റ്റണിൽ നാഷൺ ഓഫ് ഇസ്ലാമിന്റെ പതിനൊന്നാമത്തെ ദേവാലയം മാൽക്കമിന്റെ നേതൃത്വത്തിൽ പടുത്തുയർത്തി. 1954 ൽ ഫിലാഡൽഫിയയിലുള്ള ദേവാലയം വലുതാക്കി. രണ്ടു മാസങ്ങൾക്കുശേഷം, ഹാർലെമിലുള്ള ഏഴാം നമ്പർ ദേവാലയത്തിന്റെ നേതാവായി മാൽക്കമിനെ തിരഞ്ഞെടുത്തു. ഹാ
ർലെമിൽ സംഘടനയിൽ അംഗങ്ങളുടെ എണ്ണം വർദ്ധിപ്പിക്കാനായി മാൽക്കം കഠിനപ്രയത്നം തന്നെ നടത്തി. വരും വർഷങ്ങളിൽ അമേരിക്കയിലെ വിവിധ നഗരങ്ങളിൽ നേഷൻ ഓഫ് ഇസ്ലാമിന്റെ ദേവാലയങ്ങൾ മാൽക്കത്തിന്റെ നേതൃത്വത്തിൽ സ്ഥാപിച്ചു. ഓരോ മാസവും, നിരവധി യുജവജനങ്ങൾ സംഘടനയിലെ അംഗങ്ങളാവാൻ വന്നെത്തി.

1955 ൽ ബെറ്റി സാൻഡേഴ്സ് എന്ന നേഴ്സ് മാൽക്കം എക്സിനെ അദ്ദേഹത്തിന്റെ സമ്മേളനങ്ങളിൽ ഒന്നിൽ വെച്ച് കണ്ടു മുട്ടുന്നു, വൈകാതെ മാൽക്കമിന്റെ പ്രസംഗങ്ങളിൽ സ്ഥിരം ശ്രോതാവായി ബെറ്റി മാറി. 1956 ൽ ബെറ്റി നേഷൻ ഓഫ് ഇസ്ലാമിൽ ചേരുകയും, തന്റെ പേര് ബെറ്റി എക്സ് എന്നാക്കി മാറ്റുകയും ചെയ്തു. 1958 ജനുവരിയിൽ മാൽക്കവും, ബെറ്റിയും വിവാഹിതരായി. ഒരു ഇരട്ടക്കുട്ടികളുൾപ്പട്ടെ ഈ ദമ്പതികൾക്ക് ആറു പെൺകുട്ടികളാണുള്ളത്.

ജോൺസൺ ഹിന്റൺ സംഭവത്തിലൂടെയാണ് മാൽക്കം അമേരിക്കൻ ജനതയുടെ ശ്രദ്ധ ആകർഷിക്കുന്നത്. ഒരു കറുത്ത വർഗ്ഗക്കാരനെ ക്രൂരമായി തല്ലിച്ചതച്ചുകൊണ്ടിരുന്ന ന്യൂയോർക്ക് പോലീസ് വകുപ്പിലെ ഉദ്യോഗസ്ഥരെ ഹിന്റണും രണ്ടു സുഹൃത്തുക്കളും ചോദ്യം ചെയ്യുകയും, അതിന്റെ ഫലമായി പോലീസുദ്യോഗസ്ഥർ ഹിന്റണെ അതിക്രൂരമായി മർദ്ദിക്കുകയുമായിരുന്നു. ദൃക്സാക്ഷികൾ പറഞ്ഞറിഞ്ഞ് മാൽക്കവും, നേഷൻ ഓഫ് ഇസ്ലാമിലെ കുറച്ചു പ്രവർത്തകരും, ഹിന്റണെ കാണണമെന്ന ആവശ്യവുമായി പോലീസ് സ്റ്റേഷനിലേക്കു ചെന്നുവെങ്കിലും, ആദ്യം ഹിന്റണെ കാണാൻ അധികാരികൾ മാൽക്കമിനേയും, സഹപ്രവർത്തകരേയും സമ്മതിച്ചില്ല. എന്നാൽ പുറത്തു തടിച്ചു കൂടിക്കൊണ്ടിരിക്കുന്ന നേഷൻ ഓഫ് ഇസ്ലാം പ്രവർത്തകരെ കണ്ട്, ഹിന്റണെ കാണാൻ മാൽക്കമിനെ അനുവദിക്കുകയും, പിന്നീട് മാൽക്കമിന്റെ അഭ്യർത്ഥനയനുസരിച്ച് ഗുരുതരമായി മർദ്ദനമേറ്റ ഹിന്റണെ ആശുപത്രിയിലേക്കു കൊണ്ടുപോകാൻ പോലീസധികാരികൾ സമ്മതിക്കുകയും ചെയ്തു. ഇതിനിനിടെ നാലായിരത്തോളം പ്രവർത്തകർ പോലീസ് സ്റ്റേഷനു മുന്നിലായി തടിച്ചുകൂടിയിരുന്നെങ്കിലും, അവർ സമാധാനപരമായി തങ്ങളുടെ പ്രതിഷേധമറിയിക്കുകയായിരുന്നു. ഹിന്റണ് ആവശ്യമായ വൈദ്യസഹായം ലഭിച്ചുവെന്ന് ഉറപ്പാക്കി, ഹിന്റൺന്റെ കൂടെയുണ്ടായിരുന്നവർക്ക് ജാമ്യവും ലഭിച്ചതോടെ, പുറത്തു തടിച്ചുകൂടിയിരുന്ന പ്രവർത്തകരോട് പിരിഞ്ഞുപോവാൻ ഒരു കൈ ആംഗ്യത്തിലൂടെ മാൽക്കം ആവശ്യപ്പെടുകയായിരുന്നു. മാൽക്കമിന്റെ നിർദ്ദേശം കിട്ടിയതോടെ, പ്രവർത്തകർ നിശ്ശബ്ദരായി പിരിഞ്ഞുപോയി. ഇത്രയധികം ആജ്ഞാശക്തിയുള്ള മറ്റൊരു മനുഷ്യനെ കണ്ടിട്ടില്ല എന്നാണ് ഈ സംഭവത്തെക്കുറിച്ച് പിറ്റേ ദിവസം മാധ്യമങ്ങൾ റിപ്പോർട്ട് ചെയ്തത്.

ഹിന്റണെ മർദ്ദിച്ച ഉദ്യോഗസ്ഥർക്കെതിരേ നടപടി എടുക്കാത്തതിൽ പ്രതിഷേധിച്ച് മാൽക്കം, പോലീസ് കമ്മീഷണർക്ക് ഒരു ടെലിഗ്രാം സന്ദേശം അയച്ചിരുന്നു. ഈ സംഭവത്തോടെ, അമേരിക്കൻ പോലീസിന്റെ ചാരന്മാർ നേഷൻ ഓഫ് ഇസ്ലാം സംഘടനയിൽ നുഴഞ്ഞു കയറി ചാരപ്രവർത്തനം നടത്താൻ തുടങ്ങി.

1950 കളുടെ അവസാനത്തിലാണ് അദ്ദേഹം മാൽക്കം ഷാബാസ് അല്ലെങ്കിൽ മാലിക്-എൽ-ഷാബാസ് എന്നറിയപ്പെടാൻ തുടങ്ങിയത്. മാൽക്കം എക്സ് എന്ന പേരിലും അദ്ദേഹം പരക്കെ അറിയപ്പെട്ടിരുന്നു. ദൃശ്യ, ശ്രവ്യ, പത്രമാധ്യമങ്ങളിലെല്ലാം മാൽക്കമിനെക്കുറിച്ചുള്ള വാർത്തകൾ തുടർച്ചയായി വന്നുകൊണ്ടിരുന്നു. 1959 ൽ ന്യൂയോർക്ക് സിറ്റി ടെലിവിഷൻ മാൽക്കമിനെക്കുറിച്ചുള്ള പ്രത്യേക പരിപാടി സംപ്രേഷണം ചെയ്യുകയുണ്ടായി.

1960 ൽ ഐക്യരാഷ്ട്ര സഭയുടെ പ്രത്യേക സമ്മേളനത്തിലേക്ക് മാൽക്കം ക്ഷണിക്കപ്പെടുകയുണ്ടായി. അവിടെ വെച്ച് പല അന്താരാഷ്ട്ര നേതാക്കളുമായി മാൽക്കം ചർച്ച നടത്തുകയുണ്ടായി. മാൽക്കം എക്സിന്റെ കാഴ്ചപ്പാടുകളിൽ മതിപ്പു തോന്നിയ ക്യൂബൻ നേതാവായ ഫിദൽ കാസ്ട്രോ, മാൽക്കമിനെ ഒരു സ്വകാര്യ കൂടിക്കാഴ്ചക്കു സ്വാഗതം ചെയ്യുകയും , കൂടിക്കാഴ്ചക്കു ശേഷം അദ്ദേഹത്തെ ക്യൂബ സന്ദർശിക്കാനായി ക്ഷണിക്കുകയും ചെയ്തു.

നേഷൻ ഓഫ് ഇസ്ലാമിന്റെ സ്ഥാപകനായ എലീജാ മുഹമ്മദിനുശേഷം, സംഘടനയിലെ ഏറ്റവും സ്വാധീനശക്തിയുള്ള നേതാവായിരുന്നു മാൽക്കം. 1950 നും 1960 നും ഇടക്ക് സംഘടനയുടെ അംഗത്വബലം വർദ്ധിപ്പിക്കാൻ മാൽക്കം നടത്തിയ ശ്രമങ്ങൾ ചെറുതല്ല. ആയിരത്തിനു തൊട്ടുമുകളിലുണ്ടായിരുന്ന അംഗങ്ങളുടെ എണ്ണം മാൽക്കമിന്റെ പരിശ്രമത്താൽ അമ്പതിനായിരമോ, എഴുപത്തിഅയ്യായിരമോ ആയി വളർന്നു. മാൽക്കം എക്സിൽ നിന്നും പ്രചോദനം ഉൾക്കൊണ്ടുകൊണ്ടാണ് പ്രശസ്ത ബോക്സിങ് താരമായ മുഹമ്മദ് അലി, നേഷൻ ഓഫ് ഇസ്ലാമിൽ ചേരുന്നത്. മാൽക്കം എക്സിനെ പിന്തുടർന്ന് അലിയും പിന്നീട് സുന്നി ഇസ്ലാം മതം സ്വീകരിച്ചിരുന്നു.
അമേരിക്കൻ പ്രസിഡന്റായിരുന്ന ജോൺ.എഫ്.കെന്നഡിയുടെ വധിക്കപ്പെടുകയുണ്ടായി. തങ്ങൾ ചെയ്യുന്ന മോശം പ്രവർത്തികൾക്കുള്ള ദൂഷ്യഫലങ്ങളും അവരവർ തന്നെ അനുഭവിക്കേണ്ടി വരും എന്നയർത്ഥത്തിൽ മാൽക്കം നടത്തിയ പ്രസ്താവന സംഘടനയ്ക്കുള്ളിലും പുറത്തു നിന്നും ധാരാളം വിമർശനങ്ങൾ ക്ഷണിച്ചു വരുത്തി. കെന്നഡിയുടെ വിധവക്ക് നേഷൻ ഓഫ് ഇസ്ലാം ഔദ്യോഗികമായി ഭർത്താവിന്റെ വിയോഗത്തിൽ അനുശോചനം രേഖപ്പെടുത്തുകയുണ്ടായി. അതുകൂടാതെ, ഈ സംഭവത്തെക്കുറിച്ച് പരസ്യപ്രസ്താവന നടത്തരുതെന്ന് സംഘടനയുടെ എല്ലാ മുതിർന്ന നേതാക്കൾക്കും നിർദ്ദേശം നൽകുകയും ചെയ്തു. മാൽക്കം എക്സിനെ തന്റെ പദവിയിൽ തരംതാഴ്ത്തിയില്ലെങ്കിലും, 90 ദിവസത്തേക്ക് പൊതുപരിപാടികളിൽ പ്രസംഗിക്കുന്നതിൽ നിന്നും വിലക്കി.

എലിജാ മുഹമ്മദിന്റെ തന്റെ വനിതാ സെക്രട്ടറിമാരുമായി അവിഹിത ബന്ധമുണ്ടെന്നും, അവരിൽ അദ്ദേഹത്തിന് കുട്ടികൾ ജനിച്ചിട്ടുണ്ടെന്നുമുള്ള കിംവദന്തികളെക്കുറിച്ച് മാൽക്കം രഹസ്യമായി അന്വേഷണം നടത്തി. താൻ കേട്ട സംഭവങ്ങൾ സത്യമാണെന്നറിഞ്ഞ മാൽക്കം, ഇതിെക്കുറിച്ച് എലീജാ മുഹമ്മദിനോട് ചോദിക്കുകയും, മുഹമ്മദ് ഈ കിംവദന്തികൾ സത്യമാണെന്ന് വെളിപ്പെടുത്തുകയും ചെയ്തു.

സംഘടനയിൽ മാൽക്കം, എലീജാ മുഹമ്മദിനൊരു ഭീഷണിയായി മാറിയേക്കും എന്നു ചിലരെങ്കിലും വിശ്വസിച്ചു. ഇക്കാലയളവിലെല്ലാം മാൽക്കം മാധ്യമങ്ങൾക്ക് പ്രിയംകരനായിരുന്നു. 1963 ൽ നേഷൻ ഓഫ് ഇസ്ലാമിനെക്കുറിച്ച് ഒരു പുസ്തകം പ്രസിദ്ധീകരിക്കപ്പെട്ടപ്പോൾ, അതിന്റെ പുറംചട്ടയിൽ ഉപയോഗിച്ചത് മാൽക്കമിന്റെ ചിത്രമായിരുന്നു, കൂടാതെ, പുസ്തകത്തിൽ പുനരുപയോഗിച്ചിരുന്ന ആറു പ്രസംഗങ്ങളിൽ അഞ്ചും മാൽക്കമിന്റേതായിരുന്നു. എലീജാ മുഹമ്മദിന്റെ ഒരു പ്രഭാഷണം മാത്രമേ പുസ്തകത്തിൽ ഉപയോഗിച്ചുള്ളു, ഇത് എലീജാ മുഹമ്മദിൽ നീരസം വളർത്തി.

1964 മാർച്ച് എട്ടിന് സംഘടനയുമായുള്ള എല്ലാ ബന്ധങ്ങളും ഉപേക്ഷിക്കുകയാണെന്ന് മാൽക്കം ലോകത്തെ അറിയിച്ചു. കറുത്ത വർഗ്ഗക്കാരുടെ ഉന്നമനത്തിനായി ഒരു സംഘടന രൂപീകരിക്കുമെന്നും, അതോടൊപ്പം മറ്റു പൗരാവകാശ പ്രവർത്തകരുമായി ചേർന്നു പ്രവർത്തിക്കുന്നതിനു താൽപര്യമുണ്ടെന്നും മാൽക്കം പ്രസ്താവിക്കുകയുണ്ടായി. മറ്റു പൗരാവകാശ പ്രവർത്തകരുമായി ചേർന്നു പ്രവർത്തിക്കുന്നത് മുൻകാലങ്ങളിൽ എലീജാ മുഹമ്മദ് ഇഷ്ടപ്പെട്ടിരുന്നില്ലെന്നും, അതുകൊണ്ടാണ് താൻ അതിനു മുതിരാതിരുന്നതെന്നും മാൽക്കം കൂട്ടിച്ചേർത്തു.

നേഷൻ ഓഫ് ഇസ്ലാമിൽ നിന്നും പുറത്തു വന്ന ഉടനെ തന്നെ മുസ്ലിം മോസ്ക്ക് ഇൻകോർപ്പറേറ്റഡ് എന്നൊരു മതസംഘടന മാൽക്കം ആരംഭിച്ചു. അതുകൂടാതെ, പാൻ-ആഫ്രിക്കനിസത്തിന്റെ ഉന്നമനത്തിനായി ഓർഗനൈസേഷൻ ഓഫ് ആഫ്രോ അമേരിക്കൻ യൂണിറ്റി എന്നൊരു സംഘടനക്കും തുടക്കമിട്ടു. 1964 മാർച്ച് 26 ന് അമേരിക്കൻ സെനറ്റിന്റെ പൗരാവകാശ ബില്ലിന്റെ ചർച്ചകൾക്കായി എത്തിയപ്പോൾ ജീവിതത്തിലാദ്യമായും, അവസാനമായും മാർട്ടിൻ ലൂഥർ കിങുമായി മാൽക്കം കണ്ടുമുട്ടി. വാഷിങ്ടൺ നഗരത്തിൽവെച്ചായിരുന്നു ഈ കൂടിക്കാഴ്ച. തങ്ങളുടെ കൂടി വോട്ടുകൊണ്ട് ജയിക്കുന്ന സർക്കാർ തങ്ങൾക്കു വേണ്ടി പ്രവർത്തിക്കുന്നില്ലെങ്കിൽ വോട്ടു ചെയ്ത കൈകൊണ്ട് ആയുധം എടുക്കാൻ കറുത്ത വർഗ്ഗക്കാരോട് ആഹ്വാനം ചെയ്തു. തങ്ങളുടെ സമ്മതീദാനാവകാശം വിനിയോഗിക്കേണ്ടത് ബുദ്ധിപൂർവ്വമായിരിക്കണമെന്ന് ബാലറ്റ് ഓർ ബുള്ളറ്റ് എന്ന പേരിൽ പിന്നീട് പ്രശസ്തമായ ഈ പ്രസംഗത്തിലൂടെ മാൽക്കം നിർദ്ദേശിക്കുകയുണ്ടായി.

ഹജ്ജ് നിർവ്വഹിക്കാനായി 1964 ഏപ്രിൽ മാസത്തിൽ സൗദി അറേബ്യയിലെ മക്കയിൽ എത്തിച്ചേർന്നു. തന്റെ അർദ്ധ സഹോദരിയായിരുന്നു എല്ലാ ലിറ്റിൽ കോളിൻസ് നൽകിയ സാമ്പത്തിക സഹായംകൊണ്ടാണ്, ലോകത്തിലെ ഓരോ മുസ്ലിമും അനുഷ്ഠിക്കേണ്ട് ഈ കർമ്മത്തിനായി മാൽക്കം മക്കയിലേക്ക് യാത്രയായത്. അദ്ദേഹത്തിന്റെ അമേരിക്കൻ പൗരത്വവും, അറബി ഭാഷയിലുള്ള പരിജ്ഞാനക്കുറവും, അദ്ദേഹത്തിന്റെ യാത്ര ജിദ്ദയിൽ ഏറെ തടസ്സപ്പെടുത്തി. ഫൈസൽ രാജകുമാരൻ രാഷ്ട്രത്തിന്റെ അതിഥിയായി അദ്ദേഹത്തെ കണക്കാക്കുകയും, രാജകുമാരനുമായി കൂടിക്കാഴ്ച നടത്തുകയും ചെയ്തു. ഹജ്ജിന്റെ കർമ്മങ്ങളിൽ എല്ലാ വംശങ്ങളും തമ്മിലുള്ള സമത്വം തന്റെ തീവ്രവംശീയതയെ തള്ളിക്കളയാൻ പ്രേരിപ്പിച്ചതായി മാൽക്കം എക്സ് അനുസ്മരിക്കുന്നുണ്ട്.

1959-ലും 1964-ലും മാൽക്കം എക്സ് ആഫ്രിക്കൻ പര്യടനം നടത്തുകയുണ്ടായി. ഈജിപ്ത്, സുഡാൻ, നൈജീരിയ, ഘാന, എത്യോപ്യ, ഗിനിയ, സെനഗൽ, ലൈബീരിയ, അൾജീരിയ, മൊറോക്കോ എന്നീ രാജ്യങ്ങൾ സന്ദർശിക്കുകയും നിരവധി കൂടിക്കാഴ്ചകളും, അഭിമുഖങ്ങളും, പ്രഭാഷണങ്ങളും നടത്തുകയുമുണ്ടായി. 1964 ൽ മക്കയിലേക്കുള്ള യാത്രക്കുശേഷം മാൽക്കം പിന്നീടൊരിക്കൽ കൂടി ആഫ്രിക്ക സന്ദർശിക്കുകയുണ്ടായിരുന്നു. മേയ് മാസത്തിൽ തിരികെ അമേരിക്കക്കു പോയെങ്കിലും, ജൂലൈയിൽ വീണ്ടും ആഫ്രിക്ക സന്ദർശിച്ചു.

1964 നവംബർ 23 ന് മക്ക തീർത്ഥാടനം കഴിഞ്ഞു മടങ്ങുന്നതിനിടെ മാൽക്കം പാരീസിൽ ഒരു ഹ്രസ്വസന്ദർശനം നടത്തി. ഏതാണ്ട് ഒരാഴ്ചക്കുശേഷം, അദ്ദേഹം ഇംഗ്ലണ്ട് സന്ദർശനത്തിനായി പോവുകയും, ഓക്സ്ഫഡ് യൂണിയൻ സൊസൈറ്റിയിൽ ഒരു ചർച്ചയിൽ പങ്കെടുക്കുകയും ചെയ്തു. ഈ ചർച്ച ബി.ബി.സി. ലോകമെമ്പാടും സംപ്രേക്ഷണം ചെയ്യുകയുണ്ടായി. 1965 ഫെബ്രുവരി 5 ന് മാൽക്കം വീണ്ടും ബ്രിട്ടൻ സന്ദർശിച്ചു. ഫെബ്രുവരി എട്ടാം തീയതി ലണ്ടനിലെ ആഫ്രിക്കൻ ഓർഗനൈസേഷൻ കൗൺസിലിന്റെ പ്രഥമ മീറ്റിങിനെ അഭിസംബോധന ചെയ്തു സംസാരിച്ചു. പിറ്റേ ദിവസം ഫ്രാൻസ് സന്ദർശിക്കാൻ പദ്ധതിയുണ്ടായിരുന്നുവെങ്കിലും, ഫ്രാൻസ് മാൽക്കമിന്റെ പ്രവേശനം നിരോധിച്ചതുകൊണ്ട് യാത്ര റദ്ദാക്കുകയായിരുന്നു.

മാൽക്കം എക്സ്സ്ണ്ട്ന്റെ ഉദ്ധരികൾ വളരെ പോപുലർ ആണ്.

നേഷൻ ഓഫ് ഇസ്ലാമിൽ നിന്നും പുറത്തു വന്നതോടെ മാൽക്കമിന്റെ ജീവനു സദാ ഭീഷണിയുണ്ടായിരുന്നു. ഏഴാം നമ്പർ ദേവാലയത്തിലെ നേതാവ്, മാൽക്കമിന്റെ കാർ ബോംബ് വെച്ചു തകർക്കാൻ ആഹ്വാനം ചെയ്തിരുന്നു. ന്യൂയോർക്കിൽ മാൽക്കം താമസിച്ചിരുന്ന വീട്ടിൽ നിന്നും അവരെ ഒഴിപ്പിക്കാനായി നേഷൻ ഓഫ് ഇസ്ലാം കോടതിയിൽ കേസു കൊടുത്തിരുന്നു, മാൽക്കവും കുടുംബവും അവിടെ നിന്നും ഒഴിയുന്നതിനു മുമ്പ് ആ വീട് അക്രമികൾ അഗ്നിക്കിരയാക്കി. എലീജാ മുഹമ്മദിനെ എതിർക്കുന്നവരെല്ലാം വധിക്കപ്പെടേണ്ടവരാണെന്നും, അത്തരം ആളുകൾ വിപത്തിലെത്തിച്ചേരുമെന്നുമുള്ള പ്രസംഗങ്ങൾ നേഷൻ ഓഫ് ഇസ്ലാമിന്റെ ഭാഗത്തു നിന്നും ഉണ്ടായിരുന്നു.

1965 ഫെബ്രുവരി 21 ന് ആഫ്രോ അമേരിക്കൻ സമ്മേളനത്തിൽ പങ്കെടുത്തുകൊണ്ടിരിക്കെ സദസ്സിൽ നിന്നും ഒരാൾ മാൽക്കമിന്റെ നേർക്ക് നിറയൊഴിക്കുകയായിരുന്നു. ഇതേ സമയം രണ്ടു പേർ വേദിയിലേക്ക് യന്ത്രവത്കൃത തോക്കുകൾ കൊണ്ട് വേദിയിലേക്കു നിറയൊഴിക്കാനും തുടങ്ങി. ശരീരമാസകലം വെടിയേറ്റ മാൽക്കമിനെ അടുത്തുള്ള കൊളംബിയ പ്രെസ്ബിറ്റേറിയൻ ആശുപത്രിയിൽ പ്രവേശിപ്പിച്ചെങ്കിലും മൂന്നര മണിയോടെ അദ്ദേഹം മരിച്ചയായി അറിയിപ്പുണ്ടായി. വെടിയുണ്ടയേറ്റ ഇരുപത്തൊന്നോളം മുറിവുകൾ മാൽക്കമിന്റെ ശരീരത്തിലുണ്ടായിരുന്നുവെന്ന് പ്രേതപരിശോധനാ റിപ്പോർട്ടിൽ പറയുന്നു.



</doc>
<doc id="164459" url="https://ml.wikipedia.org/wiki?curid=164459" title="പഞ്ചമി ദേവി ക്ഷേത്രം,നെടുമങ്ങാട്">
പഞ്ചമി ദേവി ക്ഷേത്രം,നെടുമങ്ങാട്

തിരുവനന്തപുരം ജില്ലയിലെ നെടുമങ്ങാട് താലൂക്കിൽ കുറകോട് എന്ന ദേശത്ത് സ്ഥിതിചെയ്യുന്ന ദേവിക്ഷേത്രമാണ് നെടുമങ്ങാട് ശ്രീ പഞ്ചമി ദേവി ക്ഷേത്രം. ഇവിടെ പ്രധാന മൂർത്തിയായ ദേവി കിഴക്കു ദർശനമായി പഞ്ചമിദേവിയായി കുടികൊള്ളുന്നു.


</doc>
<doc id="164462" url="https://ml.wikipedia.org/wiki?curid=164462" title="ആഫ്രോ അമേരിക്കക്കാർ">
ആഫ്രോ അമേരിക്കക്കാർ

പതിനാറാം നൂറ്റാണ്ടിൽ അടിമകളാക്കപ്പെട്ട് അമേരിക്കയിലെത്തിയ ആഫ്രിക്കക്കാരെയും അവരുടെ പിൻഗാമികളെയുമാണ് ആഫ്രോ അമേരിക്കക്കാർ എന്ന് വിളിക്കുന്നത്.മാർട്ടിൻ ലൂഥർ കിംഗ് ജൂനിയർ , മാൽക്കം എക്സ്., ബറാക് ഒബാമ , മുഹമ്മദ് അലി ക്ലേ തുടങ്ങിയവർ ആഫ്രോ അമേരിക്കക്കാരാണ്.
അമേരിക്കയിലേക്ക് വെള്ളക്കാർ കുടിയേറ്റം ആരംഭിച്ചതു മുതൽ തന്നെ കറുത്തവരായ ആഫ്രിക്കക്കാരെ അടിമകളാക്കി കൊണ്ടു വരാൻ തുടങ്ങിയിരുന്നു.1525 ൽ അടിമകളെ വഹിച്ചു കൊണ്ടുള്ള ആദ്യത്തെ കപ്പൽ അമേരിക്കയിൽ എത്തിയതായി കണക്കാക്കുന്നു.യഥാർത്ഥ അമേരിക്കക്കാരായ റെഡ് ഇന്ത്യക്കാരെ അക്രമിച്ചു കീഴ്പ്പെടുത്തുന്നതിനും കടുത്ത ജോലികൾ ചെയ്യിക്കുന്നതിനുമാണ് വെള്ളക്കാർ ഇവരെ ഉപയോഗിച്ചത്.യാതൊരു വിധ മനുഷ്യാവകശങ്ങളും നൽകാതെ മൃഗങ്ങളേക്കാൾ മോശമായാണ് കറുത്തവരോട് വെള്ളക്കാർ പെരുമാറിയത്.കുടുംബങ്ങളിൽ നിന്നും ഒറ്റപ്പെടുത്തി ,കാലിത്തൊഴുത്തിനേക്കാൾ മോശമായ സ്ഥലത്ത് താമസിപ്പിച്ച് ,ഉറങ്ങാൻ പോലും അനുവദിക്കാതെയാണ് ഇവരെക്കൊണ്ട് പണിയെടുപ്പിച്ചത്. ഇന്നും അമേരിക്കയിൽ കറുത്തവരിൽ മൂന്നിലൊന്നും തൊഴിലിടങ്ങളിലെ വിവേചനങ്ങൾക്കിരയാവുന്നു.വെളുത്തവർക്കിടയിലെ തൊഴിലില്ലായ്മ 16.2 ശതമാനമാണെങ്കിൽ കറുത്തവർക്കിടയിൽ അത് 33 ശതമാനമാണ്. ജയിലിൽ കഴിയുന്നവരിൽ 41 ശതമാനവും ആഫ്രോ-അമേരിക്കൻ വിഭാഗത്തിൽ നിന്നുള്ളവരാണ്.


</doc>
<doc id="164471" url="https://ml.wikipedia.org/wiki?curid=164471" title="അപ്പോമോർഫീൻ">
അപ്പോമോർഫീൻ

മോർഫീൻ എന്ന പ്രകൃതിജന്യ-ആൽക്കലോയ്ഡിൽനിന്നും ഒരു ജലതന്മാത്ര നീക്കംചെയ്ത് വ്യുത്പാദിപ്പിക്കാവുന്ന കൃത്രിമ-ആൽക്കലോയ്ഡിനെ അപ്പോമോർഫീൻ എന്നു പറയുന്നു. ഫോർമുല, C H O N. അമ്ലത്തിന്റെ പ്രതിപ്രവർത്തനം കൊണ്ടാണ് മോർഫീനിൽനിന്ന് അപ്പോമോർഫീൻ സാധാരണയായി നിർമ്മിക്കാറുള്ളത്. ജലതന്മാത്ര നഷ്ടപ്പെടുന്നതോടൊപ്പം മോർഫീൻ-തന്മാത്രയുടെ സംരചനയിൽ ഒരു പുനഃക്രമീകരണവും (rearrangement) നടക്കുന്നുണ്ട്. അപ്പോമോർഫീൻ നിറമില്ലാത്തതും ക്രിസ്റ്റലീയവുമായ പദാർഥമാണ്. പക്ഷേ ഓക്സീകരണം മൂലം ഇതിന് എളുപ്പത്തിൽ പച്ച നിറം വന്നുചേരും. ജലത്തിൽ പ്രായേണ അലേയമായ അപ്പോമോർഫീൻ ആൽക്കഹോളിലും ക്ലോറൊഫോമിലും അലിയും. ഹൈഡ്രോക്ലോറൈഡ് രൂപത്തിൽ ഇത് ഒരു വമനൌഷധമായി ഉപയോഗിക്കാറുണ്ട്. കുത്തിവയ്പായും വായിൽക്കൂടെയും ഇതു കൊടുക്കാം. താഴ്ന്ന മാത്രകളിൽ അപ്പോമോർഫീൻ കഫനിഷ്കാസകമായി (expectorant) പ്രവർത്തിക്കുന്നു.



</doc>
<doc id="164477" url="https://ml.wikipedia.org/wiki?curid=164477" title="ടാർചിയ">
ടാർചിയ

കവചമുള്ള ഒരു ദിനോസറാണ് ടാർചിയ. അങ്കയ്ലോസൗർ വിഭാഗത്തിൽ പെട്ട ഇവയുടെ ഫോസ്സിൽ കണ്ടുകിട്ടിയിട്ടുള്ളത് മംഗോളിയയിൽ നിന്നുമാണ്. ഇവ ജീവിച്ചിരുന്നത് അന്ത്യ ക്രിറ്റേഷ്യസ് കാലത്താണ്.

ടാർചിയക്ക് ഏകദേശം 8 - 8.5 മീറ്റർ (26 - 27.9 അടി) നീളം ഉണ്ടായിരുന്നു എന്ന് അനുമാനിക്കുന്നു. ഇവയുടെ ഭാരം ഏകദേശം 4.5 ടൺ ആണ് . ഇവയുടെ തലയോട്ടിക്ക് 40 സെ മീ (16 ഇഞ്ച്‌) നീളവും, 45 സെ മീ (18 ഇഞ്ച്‌) വീതിയും ഉണ്ട്. ഇതുകൊണ്ട് തന്നെ ഇവ ഏഷ്യയിൽ നിന്നും കിട്ടിയിട്ടുള്ള വലിയ അങ്കയ്ലോസൗർകളിൽ ഒന്നാണ്.


</doc>
<doc id="164478" url="https://ml.wikipedia.org/wiki?curid=164478" title="സെൻട്രൽ ലെതർ റിസർച്ച് ഇൻസ്റ്റിറ്റ്യൂട്ട്, ചെന്നൈ">
സെൻട്രൽ ലെതർ റിസർച്ച് ഇൻസ്റ്റിറ്റ്യൂട്ട്, ചെന്നൈ

ചെന്നൈ നഗരത്തിലെ അഡയാറിൽ 1948-ൽ സ്ഥാപിതമായ സി. എൽ. ആർ. ഐ എന്ന ചുരുക്കപ്പേരിലറിയപ്പെടുന്ന ഈ തുകൽ ഗവേഷണകേന്ദ്രം (സെൻട്രൽ ലെതർ റിസർച്ച് ഇൻസ്റ്റിറ്റ്യൂട്ട്), സി. എസ്. ഐ. ആറിന്റെ ഘടകമാണ്. 
വിദ്യാഭ്യാസ്ഥാപനങ്ങളേയും വ്യവസായശാലകളേയും കൂട്ടിയിണക്കാനുതകുന്ന സാങ്കേതിക ഗവേഷണകേന്ദ്രമായി രംഗത്തു വന്ന സി. എൽ. ആർ. ഐ ഇന്ന് ഇന്ത്യൻ തുകൽ വ്യവസായത്തിന്റെ നാഡീകേന്ദ്രമാണ്. ഗവേഷണം, പരിശീലനം, പരീക്ഷണങ്ങൾ, രൂപകല്പന, ആസൂത്രണം തുടങ്ങിയ തുകൽ വ്യവസായത്തിന്റെ എല്ലാ രംഗങ്ങളിലും നേതൃത്വം വഹിക്കുന്നു. ഈ സ്ഥാപനത്തിന്റെ ഇപ്പോഴത്തെ ഡയറക്ടർ എ.ബി. മണ്ഡൽ ആണ്.

2000-2010 കാലയളവിൽ സി. എൽ. ആർ. ഐ 88 ഇന്ത്യൻ പാറ്റന്റുകളം 55 അന്താരാഷ്ട്രീയ പാറ്റന്റുകളം നേടിയെടുത്തു. കെ ജെ. ശ്രീറാം,(2004), പി. തണികൈവേലൻ( 2006), ബി. മദൻ (2008) ഗവേഷകർക്ക് സി. എസ്. ഐ. ആറിന്റെ യുവശാസ്ത്രജ്ഞൻ (സി. എസ്. ഐ. ആർ യംഗ് സയന്റിസ്റ്റ്) എന്ന ബഹുമതി ലഭിച്ചിട്ടുണ്ട്. 
ജോൺ സുന്ദർ, വി.രംഗസ്വാമി, സി. മുരളീധരൻ, എ.ബി. മണ്ഡൽ എന്നിവരടങ്ങുന്ന സി. എൽ. ആർ. ഐ ഗവേഷക സംഘമാണ് 2011-ലെ സി. എസ്. ഐ. ആർ ടെക്നോളജി മെഡൽ കരസ്ഥമാക്കിയത് 

സെൻട്രൽ ലെതർ റിസർച്ച് ഇൻസ്റ്റിറ്റ്യൂട്ട്,
അഡയാർ, ചെന്നൈ 600 020
ഇന്ത്യ.
ഫോൺ: 91-44-24915238
ഫാക്സ്: +91-44-24912150
ഇമെയിൽ: clrim@vsnl.com


</doc>
<doc id="164481" url="https://ml.wikipedia.org/wiki?curid=164481" title="അപ്പോസ്തലപിതാക്കന്മാർ">
അപ്പോസ്തലപിതാക്കന്മാർ

ക്രൈസ്തവസഭാസംബന്ധമായ കാര്യങ്ങളെക്കുറിച്ച് എ.ഡി. 100-നും 150-നും ഇടയ്ക്ക് പ്രതിപാദിച്ചിട്ടുള്ള എഴുത്തുകാരാണ് അപ്പോസ്തലപിതാക്കന്മാർ. ഇവരുടെ ലിഖിതങ്ങളും അപ്പോസ്തലപിതാക്കൻമാർ എന്ന പേരിൽ അറിയപ്പെടുന്നുണ്ട്. ഇവർ ക്രിസ്തുശിഷ്യന്മാരുടെ സമകാലികരായ അനുയായികളോ അവരെ നേരിട്ടറിയാവുന്നവരോ ആണ്.

ജെ.ബി. കെടേലിയർ, ആദ്യമായി 1672-ൽ ഈ പേര് ഉപയോഗിക്കുകയും ബർന്നബാസ്, റോമിലെ ക്ലൈമെന്റ്, അന്ത്യോഖ്യയിലെ ഇഗ്നേഷ്യസ്, സ്മിർണയിലെ പോളിക്കാർപ്പ്, ഹെർമാസ് എന്നിങ്ങനെ അഞ്ചുപേരെ ഈ പട്ടികയിൽ ഉൾപ്പെടുത്തുകയും ചെയ്തു. ഇവരെ കൂടാതെ ഡിഡാക്കെ(Didache)യും ക്ളെമെന്റിന്റെ രണ്ടാം ലേഖനവും പപ്പിയാസും അപ്പോസ്തലൻമാരുടെ വിശ്വാസപ്രമാണവും അപ്പോസ്തലപിതാക്കൻമാർ എന്ന പേരിൽ അറിയപ്പെടുന്നു.

പൌരാണികത്വമാണ് ഇവരുടെ പ്രത്യേകത. അപ്പോസ്തലൻമാരുമായി നേരിട്ടുള്ള ബന്ധംമൂലം അവരുടെ പഠനം സുവിശേഷങ്ങളുടേയും മറ്റു പുതിയനിയമ ഗ്രന്ഥങ്ങളുടേയും തുടർച്ചതന്നെയാണ് എന്നു പറയാം. ആദിമക്രിസ്ത്യാനികൾ എങ്ങനെയാണ് വിശ്വാസ സത്യങ്ങൾ മനസ്സിലാക്കിയിരുന്നത് എന്നതിന് അസന്ദിഗ്ധമായ തെളിവുകൾ ഇവിടെനിന്നും കിട്ടുന്നു. അബദ്ധസിദ്ധാന്തങ്ങളോടുള്ള വെല്ലുവിളികളോ യുക്തിപരമായ വ്യാഖ്യാനങ്ങളോ ഇതിലില്ല. ദൈവശാസ്ത്രപരമായ വിശകലനങ്ങളും ക്ലിപ്തമായ വിവരണങ്ങളും ഇതിൽ കാണുന്നില്ല. അവ പിൽക്കാലങ്ങളിലെ പ്രത്യേകതയാണ്. സാഹിത്യപരമായും താർക്കികമായും അവ അപ്പോളജറ്റിക്സുക(apologetics)ളുടേയും അംഗീകൃത ലിഖിതങ്ങ(canonical writings)ളുടേയും പിന്നിലാണ്. സത്യവിശ്വാസം കാത്തുസൂക്ഷിക്കുക എന്ന ശ്രമസാധ്യമായ ജോലി അവ പ്രാവർത്തികമാക്കുകയായിരുന്നു. അതിനായി വിശുദ്ധഗ്രന്ഥത്തിലെ ഉദ്ധരണികൾ അവ നിർലോപം ഉപയോഗിക്കുന്നതായി കാണാം.

അപ്പോസ്തലപിതാക്കൻമാരുടെ പഠനങ്ങൾ വളരെ ക്രമീകൃതമല്ലെങ്കിലും താഴെകാണുന്നവിധം വ്യവഹരിക്കാവുന്നതാകുന്നു. ദൈവത്തിന്റെ ഏകത്വവും ത്രിത്വവും ക്രിസ്തുവിന്റെ ദൈവത്വവും മനുഷ്യത്വവും (മനുഷ്യാവതാരം), ക്രിസ്തു സഥാപിച്ച സഭ, ആ സഭയ്ക്ക് ഉള്ള അധികാരം, വിശുദ്ധീകരണത്തിനുള്ള ഉപാധികൾ, സാൻമാർഗിക നിയമസംഹിത എന്നിവയാണ് അവയിൽ പ്രതിപാദിച്ചിരിക്കുന്ന അടിസ്ഥാന ആശയങ്ങൾ.

ജ്ഞാനസ്നാന വിശ്വാസപ്രമാണവും ത്രിത്വാത്മക പ്രബോധനവും ഏതാണ്ടൊന്നുതന്നെയാണ്; ഈ ജ്ഞാനസ്നാന വിശ്വാസപ്രമാണമാണ് നിഖ്യാവിശ്വാസപ്രമാണത്തിന്റെ അടിസ്ഥാനം. ഇഗ്നേഷ്യസും ക്ലെമെന്റും പോളിക്കാർപ്പുമെല്ലാം ഈ വിശ്വാസപ്രമാണം ആവർത്തിക്കുന്നുണ്ട്.

ക്രിസ്തുവിന്റെ ദൈവത്വത്തെയും മനുഷ്യത്വത്തെയുംപറ്റി അന്ത്യോഖ്യായിലെ ഇഗ്നേഷ്യസ് ശക്തമായ ഭാഷയിലാണ് സംസാരിക്കുന്നത്. "ദൈവം", "എന്റെ ദൈവം", "നമ്മുടെ ദൈവം" എന്നിങ്ങനെ അദ്ദേഹം ക്രിസ്തുവിനെ സംബോധന ചെയ്യുന്നു. അതോടൊപ്പം ക്രിസ്തുവിന്റെ മനുഷ്യത്വവും ഇഗ്നേഷ്യസ് സ്പഷ്ടമാക്കുന്നു. മറിയത്തിന്റെ ദൈവമാതൃത്വവും കന്യാത്വപൂർണമായ ഗർഭധാരണവും ഇഗ്നേഷ്യസിന്റെ പഠനങ്ങളിൽ പ്രധാനങ്ങളാണ്. ബർന്നബാസിന്റെ ലേഖനത്തിലും ഇതേ സത്യങ്ങൾ ആവർത്തിച്ചിരിക്കുന്നു. 

ക്രിസ്തു സ്ഥാപിച്ച സഭ, അതിന്റെ ഘടന, ആന്തരിക ജീവിതം എന്നിവയെപ്പറ്റി സമഗ്രമായ അറിവ് അപ്പോസ്തലപിതാക്കൻമാരിൽനിന്നും ലഭിക്കുന്നു. അധികാരത്തോടുകൂടിയ സഭയാണ് ക്രിസ്തു സ്ഥാപിച്ചത്. എല്ലാ അധികാരത്തിന്റേയും ഉറവിടം ദൈവമാണ്. സഭയിൽ മൂന്ന് അധികാരപദവികളുണ്ട്: മെത്രാൻ‍, വൈദികൻ, ശുശ്രൂഷകൻ. ചിലയിടത്ത് രണ്ടു പദവികളെപ്പറ്റിയേ പരാമർശിക്കുന്നുള്ളു.

വിശുദ്ധീകരണമാർഗങ്ങളിൽ പ്രധാനം ജ്ഞാനസ്നാനം, പാപമോചനം, കുർബാന എന്നിവയാണ്.

സാൻമാർഗികനിയമങ്ങളെ സംബന്ധിച്ച് അപ്പോസ്തല പിതാക്കൻമാരുടെ പഠനം വിശുദ്ധ ഗ്രന്ഥത്തേക്കാൾ ലളിതമാണ്. ക്രിസ്തീയ ദൈവശാസ്ത്രത്തിന്റെ മകുടമാണ് സൻമാർഗജീവിതം. ക്രിസ്തുവുമായുള്ള ഐക്യമാണ് പ്രധാനം. തുടർച്ചയായ ആയോധനമാണ് ക്രിസ്തീയ ജീവിതം (ഹെർമസ്, II ക്ലെമെന്റ്).

വിശുദ്ധ ബർന്നബാസിന്റേതെന്നു പറയുന്ന ലേഖനത്തിൽ (100-131) പ്രകാശത്തിന്റേയും അന്ധകാരത്തിന്റേയും "രണ്ടു വഴികളാ"ണ് പ്രതിപാദ്യം. എന്നാൽ പ്രസ്തുത കൃതി ബർന്നബാസിന്റേതല്ല എന്നാണ് പൊതുവേയുള്ള അഭിപ്രായം. ക്ലെമെന്റിന്റെ രണ്ടാം ലേഖനത്തെപ്പറ്റിയുള്ള അഭിജ്ഞമതവും ഇതുതന്നെ. ആ ലേഖനവും കൃത്രിമമാണത്രെ.

വിശുദ്ധ പത്രോസിന്റെ 3-ആമത്തെ പിൻഗാമിയായിരുന്നു റോമിലെ ക്ലെമെന്റ്. 92 മുതൽ 101 വരെയാണ് അദ്ദേഹത്തിന്റെ ഭരണകാലം. കൊരിന്തിലെ സഭയിൽ അസ്വസ്ഥതകളുണ്ടായതായി അറിഞ്ഞ് ക്ലെമെന്റ് ആധികാരികമായി അവിടെ ഇടപെടുന്നതായി അദ്ദേഹത്തിന്റെ ലേഖനത്തിൽനിന്ന് മനസ്സിലാകുന്നു. മറ്റു സഭകളിൽ റോമാ സിംഹാസനത്തിനുള്ള ആദ്യ നൂറ്റാണ്ടിലെ തെളിവ് എന്ന നിലയിൽ ക്ലെമെന്റിന്റെ ലേഖനം അമൂല്യമാണ്. എ.ഡി. 110-നോടുകൂടിയാണ് വിശുദ്ധ ഇഗ്നേഷ്യസ് റോമിൽ വച്ച് രക്തസാക്ഷിയായത്.സഭാ ജീവിതത്തിന്റെ കേന്ദ്രബിന്ദു മെത്രാനായിരിക്കണം എന്നതാണ് അദ്ദേഹത്തിന്റെ പ്രബോധനം. ക്രിസ്തുവുമായുള്ള ഐക്യത്തിന് അതാവശ്യമാണ് എന്ന് അദ്ദേഹം വിശ്വസിച്ചിരുന്നു. ഇഗ്നേഷ്യസിന്റെ സമകാലികനും വിശുദ്ധ യോഹന്നാന്റെ ശിഷ്യനുമായിരുന്ന പോളിക്കാർപ്പ് പാരമ്പര്യത്തെ പുകഴ്ത്തി പറയുന്നു. 156-ൽ ഇദ്ദേഹം രക്തസാക്ഷിയായി. പപിയാസ് ഫ്രജിയായിൽ മെത്രാനായിരുന്നുവെന്നും പോളിക്കാർപ്പിന്റെ സ്നേഹിതനായിരുന്നുവെന്നും രക്ഷകന്റെ വാക്കുകളുടെ അർഥം (120-140) എന്നൊരു ഗ്രന്ഥം രചിച്ചുവെന്നും വിശുദ്ധ ഇരണേവൂസ് രേഖപ്പെടുത്തിയിരിക്കുന്നു.



</doc>
<doc id="164483" url="https://ml.wikipedia.org/wiki?curid=164483" title="എൻ.എൻ. കൃഷ്ണദാസ്">
എൻ.എൻ. കൃഷ്ണദാസ്

സി.പി.ഐ.(എം) നേതാവായ എൻ.എൻ കൃഷ്ണദാസ് (ജനനം : 1959 മാർച്ച് 12) നാലുതവണ ലോക്‌സഭാ അംഗമായി തെരഞ്ഞെടുക്കപ്പെട്ടിട്ടുണ്ട്. 1996, 1998, 1999, 2004 എന്നീ വർഷങ്ങളിൽ 11 മുതൽ 14 വരെയുള്ള ലോക്‌സഭകളിൽ അദ്ദേഹം പാലക്കാട് നിയോജക മണ്ഡലത്തെ ഇന്ത്യൻ പാർലമെന്റിൽ പ്രതിനിധീകരിച്ചു.

പാലക്കാട് സ്വദേശിയായ കൃഷ്ണദാസ് ചിറ്റൂർ ഗവൺമെന്റ് കോളേജിൽ നിന്നും ധനശാസ്ത്ര ബിരുദം നേടിയിട്ടുണ്ട്. വിദ്യാർത്ഥിയായിരുന്നപ്പോഴേ രാഷ്ട്രീയ പ്രവർത്തനം ആരംഭിച്ച അദ്ദേഹം 1996 -ൽ ഡി.വൈ.എഫ്.ഐ. യുടെ ദേശീയ പ്രസിഡന്റായി തെരഞ്ഞെടുക്കപ്പെട്ടു. വിവിധ പാർലമെന്ററി സമിതികളിൽ അംഗമായിരുന്ന കൃഷ്ണദാസ് 1998-99 കാലത്ത് പാർലമെന്റിലെ സി.പി.ഐ.(എം) പാർലമെന്ററി പാർട്ടി ഉപനേതാവായും സേവനമനുഷ്ഠിച്ചു.


</doc>
<doc id="164486" url="https://ml.wikipedia.org/wiki?curid=164486" title="ജനകീയ ശാസ്ത്ര പ്രസ്ഥാനം">
ജനകീയ ശാസ്ത്ര പ്രസ്ഥാനം

സാധാരണ ജനങ്ങളിൽ ശാസ്ത്രബോധം വളർത്തുക, ശാസ്ത്രത്തെ സാമൂഹിക മാറ്റത്തിനും സമൂഹത്തിന്റെ ഉന്നമനത്തിനും വേണ്ടി ഉപയോഗിക്കുക തുടങ്ങിയ ലക്ഷ്യങ്ങളോടുകൂടി പ്രവർത്തിക്കുന്ന പ്രസ്ഥാനമാണ് ജനകീയ ശാസ്ത്ര പ്രസ്ഥാനം. ശാസ്ത്രം ജനങ്ങളുടേതാണെന്നും മനുഷ്യ സമൂഹത്തിന്റെ കൂട്ടായ അദ്ധ്വാന ഫലമാണ് ശാസ്ത്രനേട്ടങ്ങളുടെ പിന്നിലെന്നും വിശ്വസിക്കുന്ന സന്നദ്ധ പ്രവർത്തകരുടെ കൂട്ടായ്മകളെയാണ് ജനകീയ ശാസ്ത്ര പ്രസ്ഥാനങ്ങൾ എന്നു വിളിപ്പിക്കുന്നത്. 

ജനകീയ ശാസ്ത്ര പ്രസ്ഥാനങ്ങളെന്ന് സ്വയം വിശേഷിപ്പിക്കുന്ന ഈ സംഘടനകളിൽ, ഡൽഹി സയൻസ് ഫോറം പോലുള്ള സാമൂഹ്യ പ്രതിബദ്ധതയുള്ള ബുദ്ധിജീവികളുടെയും ശാസ്ത്രജ്ഞന്മാരുടെയും ഗ്രൂപ്പുകളും സമൂഹത്തിന്റെ വിവിധ തുറകളിലുള്ള മുപ്പത്തയ്യായിരുത്തിൽപരം അംഗങ്ങളുള്ള കേരള ശാസ്ത്രസാഹിത്യ പരിഷത്ത് പോലുള്ള സംഘടനകളും ഉൾപ്പെടുന്നു. സർക്കാർ സംവിധാനങ്ങൾക്ക് പകരം പ്രവർത്തനങ്ങൾ നടത്തുക, ജീവകാരുണ്യ പ്രവർത്തനങ്ങൾ നടത്തുക എന്നിങ്ങനെയുള്ള സാധാരണ സർക്കാരിതര സംഘടനകളുടെ പ്രവർത്തനങ്ങൾക്കുപരി, സമൂഹത്തിന്റെ മുഴുവൻ വിഭാഗങ്ങളിലേക്കും ശാസ്ത്ര നേട്ടങ്ങളെ എത്തിക്കുക, ശാസ്ത്രത്തിന്റെ ദുരുപയോഗം തടയുക, ജനോപകാരപ്രദമായ ഗവേഷണ - പഠന പ്രവർത്തനങ്ങൾ പ്രോത്സാഹിപ്പിക്കുക തുടങ്ങിയ പൊതുവായ ലക്ഷ്യങ്ങൾ ഈ സംഘടനകളിൽ ദൃശ്യമാണ്. 


</doc>
<doc id="164487" url="https://ml.wikipedia.org/wiki?curid=164487" title="ലിവ് ഫ്രീ ഓർ ഡൈ ഹാർഡ്">
ലിവ് ഫ്രീ ഓർ ഡൈ ഹാർഡ്

2007ൽ പുറത്തിറങ്ങിയ അമേരിക്കൻ ആക്ഷൻ ചലച്ചിത്രമാണ് ലിവ് ഫ്രീ ഓർ ഡൈ ഹാർഡ് (അമേരിക്കയ്ക്ക് പുറത്ത് ഡൈ ഹാർഡ് 4.0 എന്ന പേരിൽ).ഡൈ ഹാർഡ് പരമ്പരയിലെ നാലാമത്തെ ചിത്രമാണിത്.ലെൻ വൈസ്മാനാണ് ഈ ചിത്രത്തിന്റെ സംവിധാനം നിർവഹിച്ചിരിക്കുന്നത്.1997ൽ വയേർഡ് മാഗസനിൽ ജോൺ കാർലിൻ എഴുതിയ 'എ ഫെയർവെൽ റ്റു ആംസ്' എന്ന ലേഖനത്തെ അടിസ്ഥാനമാക്കിയാണ് ചിത്രത്തിന്റെ കഥ ഉണ്ടാക്കിയിരിക്കുന്നത്.




</doc>
<doc id="164493" url="https://ml.wikipedia.org/wiki?curid=164493" title="ഡൈ ഹാർഡ് (ചലച്ചിത്ര പരമ്പര)">
ഡൈ ഹാർഡ് (ചലച്ചിത്ര പരമ്പര)

ബ്രൂസ് വില്ലിസാണ് പ്രധാന കഥാപാത്രമായ പോലീസ് ഉദ്യോഗസ്ഥൻ ജോൺ മക്ലൈനെ അവതരിപ്പിച്ചിരിക്കുന്ന നാലു ഹോളിവുഡ് ആക്ഷൻ ചലച്ചിത്രങ്ങളാണ് ഈ പരമ്പരയിലുള്ളത്.

നിർമ്മാണത്തിൽ.



</doc>
<doc id="164520" url="https://ml.wikipedia.org/wiki?curid=164520" title="ബുദ്ധ ഇന്റർനാഷണൽ സർക്യൂട്ട്">
ബുദ്ധ ഇന്റർനാഷണൽ സർക്യൂട്ട്

ഇന്ത്യയിലെ ആദ്യത്തെ ഫോർമുല ഒന്ന് കാറോട്ട മത്സര വേദിയാണ് ഗ്രേറ്റർ നോയ്ഡയിൽ സ്ഥിതി ചെയ്യുന്ന ബുദ്ധ ഇന്റർനാഷണൽ സർക്യൂട്ട്. ഒക്ടോബർ മുപ്പതിന് ആരഭിക്കുന്ന ഇന്ത്യൻ ഗ്രാൻഡ്‌ പിക്സ് ഇവിടെയാണ് നടക്കുന്നത്.ഒക്ടോബർ 18 ന് ട്രാക്ക്‌ ഔദ്യോഗികമായി തുറന്നു കൊടുത്തു.


</doc>
<doc id="164536" url="https://ml.wikipedia.org/wiki?curid=164536" title="ചില്ലി പൊറോട്ട">
ചില്ലി പൊറോട്ട

ഒരു ദക്ഷിണേന്ത്യൻ ഭക്ഷണമാണ് ചില്ലി പൊറോട്ട. കേരളത്തിലെ സസ്യ ഭോജനശാലകളിൽ ഇത് ലഭ്യമാണ്. പൊറോട്ടയും തക്കാളിയും പച്ചമുളകും സവാളയുമാണ് ഇതിന്റെ പ്രധാന ചേരുവകൾ.



</doc>
<doc id="164543" url="https://ml.wikipedia.org/wiki?curid=164543" title="കുണ്ടള അണക്കെട്ട്">
കുണ്ടള അണക്കെട്ട്

കേരളത്തിലെ ഇടുക്കി ജില്ലയിൽ ദേവികുളം പഞ്ചായത്തിൽ മൂന്നാർ - ടോപ് സ്റ്റേഷൻ റൂട്ടിൽ കുണ്ടളയിൽ പെരിയാറിന്റെ പോഷകനദിയായ മുതിരപ്പുഴയാറിൽ പള്ളിവാസൽ ജലവൈദ്യുതപദ്ധതി, ഭാഗമായി നിർമിച്ച അണക്കെട്ടാണ് കുണ്ടള അണക്കെട്ട്. മൂന്നാറിൽ നിന്നും 20 കിലോമീറ്റർ ദൂരത്തായാണ് ഈ അണക്കെട്ടിന്റെ സ്ഥാനം. മൂന്നാറിലെ ഒരു പ്രധാന വിനോദസഞ്ചാര കേന്ദ്രമാണിത്. മൂന്നാർ ടോപ് സ്റ്റേഷൻ വഴിയിലാണ് കുണ്ടള ഡാം സ്ഥിതിചെയ്യുന്നത്.

പാമ്പാടുംചോല ദേശിയോദ്യാനം , കുറിഞ്ഞിമല സംരക്ഷണകേന്ദ്രം  ,മീശപ്പുലിമല എന്നീ വിനോദ സഞ്ചാര കേന്ദ്രങ്ങൾ ഇതിനടുത്താണ് 

കെ.എസ്.ഇ.ബിയുടെ കേരളത്തിലെ ആദ്യത്തെ ജലവൈദ്യുത പദ്ധതിയായ പള്ളിവാസൽ ജലവൈദ്യുതപദ്ധതി 1942 ഫെബ്രുവരി 10 നു 4.5 മെഗാവാട്ടിന്റെ 3 ടർബൈനുകൾ ഉപയോഗിച്ച് 13.5 മെഗാവാട്ട് വൈദ്യുതി ഉത്പാദിപ്പിക്കുന്ന നിലയിൽ നിലവിൽ വന്നു . 1951 മാർച്ച് 7ന് 7.5 മെഗാവാട്ടിന്റെ 3 ടർബൈനുകൾ കൂടി കമ്മീഷൻ ചെയ്തു . 2001 ൽ പദ്ധതി നവീകരിച്ചു 36 മെഗാവാട്ടിൽ നിന്ന് 37.5 മെഗാവാട്ടായി ഉയർത്തി .നിലവിൽ വാർഷിക ഉൽപ്പാദനം 158 MU ആണ്.


</doc>
<doc id="164545" url="https://ml.wikipedia.org/wiki?curid=164545" title="ഐ.സി.ഐ.സി.ഐ. ബാങ്ക്">
ഐ.സി.ഐ.സി.ഐ. ബാങ്ക്

ഇന്ത്യയിലെ ഏറ്റവും വലിയ ധനകാര്യ സ്ഥാപനങ്ങളിൽ ഒന്നാണു ഐ.സി.ഐ.സി.ഐ. ബാങ്ക് ലിമിറ്റഡ്. ഈ ബാങ്കിന്‌ ' മാത്രം 2533 ശാഖകളും 6800 എ.ടി.എമ്മുകളും നിലവിലുണ്ട്.ഇന്ത്യയിലാദ്യമായി സഞ്ചരിക്കുന്ന എ ടി എം ആരംഭിച്ച ബാങ്കാണ് ഐ.സി.ഐ.സി.ഐ.


</doc>
<doc id="164546" url="https://ml.wikipedia.org/wiki?curid=164546" title="കേരള ശാസ്ത്രസാഹിത്യ സമിതി">
കേരള ശാസ്ത്രസാഹിത്യ സമിതി

കേരളത്തിലെ ആദ്യ ശാസ്ത്രസാഹിത്യ സംഘടനയായിരുന്നു കേരള ശാസ്ത്രസാഹിത്യ സമിതി. എൻ.വി. കൃഷ്ണവാര്യരുടെ നേതൃത്വത്തിൽ സമസ്ത കേരള സാഹിത്യ പരിഷത്തിൽ പ്രവർത്തിച്ചിരുന്ന ചിലർ ചേർന്ന് രൂപീകരിച്ച ഈ സമിതി വളരെ ചുരുങ്ങിയ കാലം മാത്രമാണ് പ്രവർത്തന രംഗത്തുണ്ടായിരുന്നത്. ഈ സംഘടന പിൽക്കാലത്ത് കേരള ശാസ്ത്രസാഹിത്യ പരിഷത്തിന്റെ രൂപീകരണത്തിന് വഴി തെളിച്ചു.

1927 -ൽ ആരംഭിച്ച സമസ്ത കേരള സാഹിത്യപരിഷത്തിന്റെ പ്രവർത്തനങ്ങളിൽ അസംതൃപ്തരായ ചില സാഹിത്യകാരന്മാർ ചേർന്ന് സാഹിത്യ സമിതി എന്നൊരു സംഘടന ഉണ്ടാക്കുവാൻ മുൻകൈയ്യെടുത്തു. 1957 -ൽ ഒറ്റപ്പാലത്തു വെച്ച് ചേർന്ന അതിന്റെ വാർഷിക സമ്മേളനത്തിൽ, മലയാളത്തിൽ ശാസ്ത്ര രചനകൾ നടത്തുന്നവർക്കായി പ്രത്യേകം ഒരു യോഗം നടക്കുകയും ആ യോഗത്തിൽ കേരള ശാസ്ത്രസാഹിത്യ സമിതി എന്ന സംഘടനയ്ക്ക് രൂപം നൽകുകയും ചെയ്ത. പി.ടി. ഭാസ്കരപ്പണിക്കർ ആണ് ഇതിന് മുൻകൈയെടുത്തത്. പി.കെ.കോരുമാസ്റ്റർ അധ്യക്ഷനും ഭാസ്കരപ്പണിക്കർ ഉപാധ്യക്ഷനും ഒ.പി.നമ്പൂതിരിപ്പാട് കാര്യദർശിയും ഡോ.എസ്സ്.പരമേശ്വരൻ, സി.കെ.മൂസ്സത്, എം.സി.നമ്പൂതിരിപ്പാട്, ഇ.വി.ദേവ്, എം.എൻ.സുബ്രഹ്മണ്യൻ മുതലായവർ നിർ‌വ്വാഹക സമിതി അംഗങ്ങളുമായി.

വിവിധ ശാസ്ത്ര ശാഖകളെ സംബന്ധിച്ച ലേഖനങ്ങൾ സമാഹരിച്ച് ‘പെൻഗ്വിൻ സയൻസ് ന്യൂസ്’ എന്ന ഗ്രന്ഥ പരമ്പരയുടെ മാതൃകയിൽ പുസ്തകങ്ങൾ പ്രസിദ്ധീകരിക്കുവാൻ സമിതി തീരുമാനിച്ചു. 1958-ൽ ‘ആധുനിക ശാസ്ത്രം’ എന്ന പേരിൽ ആദ്യത്തെ ലേഖനസമാഹാരം പുറത്തിറക്കുവാൻ കഴിഞ്ഞു. പി.കെ.കോരു, ഡോ.എസ്സ്.പരമേശ്വരൻ, പി.ടി. ഭാസ്കരപ്പണിക്കർ, സി.കെ.മൂസത്, എം.സി.നമ്പൂതിരിപ്പാട്, ഒ.പി.നമ്പൂതിരിപ്പാട്, ഇ.വി.ദേവ് എന്നിവരുടെ ലേഖനങ്ങളാണ് ‘ആധുനിക ശാസ്ത്ര’ത്തിൽ ഉണ്ടായിരുന്നത്. ഒരു രൂപ വിലയുണ്ടായിരുന്ന ഈ ഗ്രന്ഥത്തിന്റെ 1000 കോപ്പികൾ അച്ചടിച്ചിരുന്നു. 1958-ൽ ഡാർവിന്റെ, "ഒറിജിൻ ഓഫ് സ്പീഷീസ്" എന്ന ഗ്രന്ഥത്തിന്റെ ശതാബ്ദി വർഷമായിരുന്നതിനാൽ അത് മലയാളത്തിലേക്ക് വിവർത്തനം ചെയ്യാനും ആലോചിച്ചിരുന്നു. പക്ഷേ അത് നടന്നില്ല.

സമിതിയുടെ ഊർജ്ജ സ്രോതസ്സായിരുന്ന പി.ടി ഭാസ്കരപ്പണിക്കർ ആദ്യ കേരള സർക്കാരിലെ വിദ്യാഭ്യാസ മന്ത്രിയായിരുന്ന ജോസഫ് മുണ്ടശ്ശേരിയുടെ പ്രൈവറ്റ് സെക്രട്ടറിയായതിനെ തുടർന്ന് സമിതിയുടെ പ്രവർത്തനങ്ങൾ നിർജ്ജീവമായി.


</doc>
<doc id="164547" url="https://ml.wikipedia.org/wiki?curid=164547" title="മാട്ടനോട്">
മാട്ടനോട്

കോഴിക്കോട് ജില്ലയിൽ കൊയിലാണ്ടി താലൂക്കിൽ കായണ്ണ പഞ്ചായത്തിലെ മൂന്നാം വാർഡ്‌ ഉൾപ്പെടുന്ന ചെറിയ പ്രദേശമാണ് മാട്ടനോട്.


</doc>
<doc id="164555" url="https://ml.wikipedia.org/wiki?curid=164555" title="പൈസ">
പൈസ

പൈസ -(ബംഗാളി: পয়সা, ഹിന്ദി: पैसा, ഉർദു: پیسہ) ദക്ഷിണേഷ്യയിലെ നാണയം. പാകിസ്താൻ, ബംഗ്ലാദെശ്, നേപ്പാൾ എന്നീ രാജ്യങ്ങളീലും നിലനിൽക്കുന്നു. പണ്ട് കാൽ അണ ആയിരുന്നു ഒരു പൈസ. രൂപയുടെ 1/64 അംശം. നയാപൈസ ആയതോടെ 100 പൈസ= ഒരു രൂപ എന്നായി.


</doc>
<doc id="164556" url="https://ml.wikipedia.org/wiki?curid=164556" title="ചാവേർപ്പട (നാടകം)">
ചാവേർപ്പട (നാടകം)

ചലച്ചിത്രസംവിധായകൻ ആയിരുന്ന പി.എം. അബ്ദുൽ അസീസ് 1970കളുടെ തുടക്കത്തിൽ രചിച്ച നാടകമാണ് ചാവേർപ്പട.അസീസിന്റെ ആദ്യകൃതിയാണ്‌ ചാവേർപ്പട എന്ന നാടകം. ആധുനികമലയാളനാടകപ്രസ്ഥാനത്തിലെ ഒരു നാഴികക്കല്ലായി ഈ നാടകത്തെ കണക്കാക്കാം. പ്രേംജി ജി ശങ്കരപ്പിള്ള, മുല്ലനേഴി തുടങ്ങിയവരുടെ സഹകരണത്തോടെ വേദിയിൽ അവതരിപ്പിക്കപ്പെട്ട 'ചാവേർപ്പട' രചനയിലും അവതരണസങ്കേതങ്ങളിലും നൂതനത്വം പുലർത്തി. ഈ നാടകത്തിന് 1974-ൽ കേരള സാഹിത്യ അക്കാദമിയുടെ അവാർഡു ലഭിച്ചു.. 1975-ൽ ഈ നാടകം ദേശീയനാടകോത്സവത്തിൽ അവതരിപ്പിച്ചു. ദേശീയതലത്തിൽ നടന്നിരുന്ന നാഷണൽ തിയേറ്റർ ഫെസ്റ്റിവലിലേക്ക് ആദ്യമായി തിരഞ്ഞെടുത്ത മലയാളനാടകമായിരുന്നു ഇത്.


</doc>
<doc id="164563" url="https://ml.wikipedia.org/wiki?curid=164563" title="അപ്പോസ്തലിക ഭരണക്രമം">
അപ്പോസ്തലിക ഭരണക്രമം

ക്രിസ്തുവിനുശേഷം നാലാം നൂറ്റാണ്ടിൽ സമാഹരിച്ച ക്രൈസ്തവ സഭാനിയമങ്ങളുടെ ഒരു സംഗ്രഹമാണ് അപ്പോസ്തലിക ഭരണക്രമം. ക്ലെമെന്റിന്റെ അപ്പോസ്തലൻമാരുടെ നിയമങ്ങൾ (Clement's Apostolic Constitutions) എന്നാണ് ഇതിന്റെ ശരിയായ പേര്. അപ്പോസ്തലൻമാർ നൽകിയ ഈ നിയമങ്ങൾ അവരുടെ പിൻഗാമിയും റോമിലെ മെത്രാനുമായിരുന്ന ക്ലെമെന്റ് ഒന്നാമനിലൂടെ സഭയ്ക്കു ലഭിച്ചു എന്നാണ് ഇതിൽ നിന്നും അനുമാനിക്കേണ്ടത്. പുരോഹിതന്മാർക്കുള്ള കാനോൻ നിയമങ്ങളും ക്രൈസ്തവ ധാർമികസംഹിതകളും ഇതിൽ വിശദീകരിച്ചിരിക്കുന്നു. തിരുനാളുകൾ‍, നോമ്പുകൾ‍, ശീശ്മാപാഷണ്ഡത, അന്ത്യോഖ്യൻ ആരാധനക്രമം, മാമ്മോദീസാ, മൂറോനഭിഷേകം, ക്രൈസ്തവ ശവസംസ്കാരം എന്നിങ്ങനെ പല പ്രധാന വിഷയങ്ങളും ഇതിലുണ്ട് (5-15; 46-49).

എട്ടു പുസ്തകങ്ങളുടെ സമാഹാരമായ ഈ ഗ്രന്ഥത്തെ മൂന്നായി വിഭജിക്കാം

ആദ്യത്തെ ആറു പുസ്തകങ്ങൾ കാലാനുസൃതമായ പരിഷ്കാരങ്ങളും ഭേദഗതികളും വരുത്തിയ "അപ്പോസ്തലന്മാരുടെ പഠനങ്ങൾ" (Didascalia Dpostolorum) ആണ്.

ഏഴാമത്തെ പുസ്തകം 'ഡിഡാക്കെ'(ഉശറമരവല)യുടെ വിപുലീകരണമാണ് (അധ്യാ. 1.32). കൂടാതെ 23-38; 47-49 എന്നീ അധ്യായങ്ങളിൽ സ്നാനാർഥികൾക്കുള്ള ഉപദേശങ്ങളും 32-45 അധ്യായങ്ങളിൽ മാമ്മോദീസായുടെ ക്രമവും നൽകുന്നു. അപ്പോസ്തലൻമാർ അഭിഷേകം ചെയ്ത മെത്രാൻമാരുടെ ലിസ്റ്റാണ് 46-ആം അധ്യായത്തിന്റെ ഉള്ളടക്കം

ഏറ്റവും പ്രധാനപ്പെട്ടതാണ് എട്ടാമത്തെ പുസ്തകം. റോമിലെ ഹിപ്പോളിറ്റസിന്റെ അധ്യാത്മിക ദാനങ്ങളെപ്പറ്റി (Concerning Spiritual Gifts), അപ്പോസ്തലിക പാരമ്പര്യം (Apostolic Tradition) എന്നീ ഗ്രന്ഥങ്ങൾ ഇതിന്റെ നിർമിതിയിൽ ഉപയോഗപ്പെടുത്തിയിട്ടുണ്ട്. ഒന്നും രണ്ടും അധ്യായങ്ങളിൽ വിവിധ വരങ്ങളെപ്പറ്റി (Charismata) പ്രതിപാദിക്കുന്നു. 3 മുതൽ 27 വരെയുള്ള അധ്യായങ്ങൾ അന്ത്യോഖ്യൻ ആരാധനാക്രമമാണ്. 5-15 വരെയുള്ള അധ്യായങ്ങളിൽ ക്ലെമന്റിന്റെ ക്രമം എന്ന് പ്രസിദ്ധമായ മെത്രാഭിഷേക കർമവും 6-15 വരെയുള്ള അധ്യായങ്ങളിൽ അന്ത്യോഖ്യൻ കുർബാനക്രമവും ഉൾക്കൊള്ളിച്ചിരിക്കുന്നു. അവസാനമായി 28 മുതൽ 46 വരെയുള്ള അധ്യായങ്ങളിൽ ക്രൈസ്തവ സമൂഹത്തിന്റെ ജീവിതരീതിക്കുവേണ്ടി വിവിധ നിർദ്ദേശങ്ങൾ നൽകിയിരിക്കുന്നു. അപ്പോസ്തലിക നിയമങ്ങൾ (Apostolic Canon) എന്നറിയപ്പെടുന്ന 85 കാനോനകളോടെയാണ് ഈ ഭാഗം സമാപിക്കുന്നത് (അധ്യാ. 47). ബൈബിൾ ഗ്രന്ഥങ്ങളുടെ ഒരു ലിസ്റ്റും ഇതോടൊപ്പമുണ്ട്. അതനുസരിച്ച് അപ്പോസ്തലിക ഭരണക്രമവും ക്ലെമെന്റിന്റെ ലേഖനങ്ങളും ബൈബിൾ ഗ്രന്ഥങ്ങളാണ്. വെളിപ്പാടുപുസ്തകം ഈ പട്ടികയിൽ ചേർത്തിട്ടുമില്ല.

ചില വൈരുദ്ധ്യങ്ങളൊക്കെ അവിടവിടെ കാണാമെങ്കിലും ഒരാളിന്റെ പ്രയത്നമാണ് ഈ സമാഹാരത്തിന്റെ പിന്നിലുള്ളതെന്നു നിസ്സംശയം പറയാം. ഈ സമാഹരണം നാലാം നൂറ്റാണ്ടിൽ സിറിയയിൽ വച്ചു നടന്നിരിക്കണം എന്ന് ഊഹിക്കപ്പെടുന്നു; കാരണം അക്കാലത്തെ അന്ത്യോഖ്യൻ ആരാധനാക്രമമാണ് ഇതിൽ ചേർത്തിരിക്കുന്നത്.



</doc>
<doc id="164577" url="https://ml.wikipedia.org/wiki?curid=164577" title="പി. കൃഷ്ണപ്രസാദ്">
പി. കൃഷ്ണപ്രസാദ്

സുൽത്താൻ ബത്തേരി മുൻ എം.എൽ.എ.യാണ് പി കൃഷ്ണപ്രസാദ്.എസ്.എഫ്.ഐ മുൻ അഖിലേന്ത്യാ പ്രസിഡന്റാണ്. കോഴിക്കോട് ദേവഗിരി കോളേജിൽ നിന്നും ബി.എസ്.സി ബിരുദം നേടി.2006 ൽ നടന്ന കേരള നിയമ സഭാ തെരഞ്ഞെടുപ്പിൽ സുൽത്താൻ ബത്തേരിയിൽ നിന്നും 25000ലേറെ വോട്ടിന്റെ ഭൂരിപക്ഷത്തിൽ വിജയിച്ചു. ആഗോള സാമ്പത്തിക പ്രതിസന്ധിയും ഇന്ത്യൻ കാർഷിക പ്രശ്നവും എന്ന പുസ്തകം എഡിറ്റു ചെയ്തത് ഇദ്ദേഹമാണ്. സുൽത്താൻ ബത്തേരി സ്വദേശിയായ ഇദ്ദേഹത്തിന്റെ പിതാവ് കുട്ടികൃഷ്ണൻ നായർ.മാതാവ് ദേവകി അമ്മ. ഭാര്യ പാലാ സ്വദേശിനി എ.ആർ. സിന്ദു സി.ഐ.റ്റി.യു. അഖിലേന്ത്യാ കൗൺസിൽ അംഗമാണ്.



</doc>
<doc id="164579" url="https://ml.wikipedia.org/wiki?curid=164579" title="കടയ്ക്കൽ സമരം">
കടയ്ക്കൽ സമരം

1938-ൽകൊല്ലം ജില്ലയിൽ നിലമേലിനും മടത്തറക്കും ഇടയിലുള്ള കടയ്ക്കൽ എന്ന ഗ്രാമത്തിൽ സ്വാതന്ത്ര്യ സമരത്തിൽ ഉൾപ്പെട്ട ദക്ഷിണ കേരളത്തിലെ ഒരു മഹാ പ്രക്ഷോഭമാണ് കടയ്ക്കൽ സമരം എന്നറിയപ്പെടുന്നത്. സർ സി.പി ക്കെതിരെ പോരാടി സ്വന്തമായി ഒരു സ്റ്റേറ്റ് തന്നെ പ്രഖ്യാപിക്കുകയും ജനാധിപത്യത്തിലൂന്നിയ മന്ത്രിസഭ ഉണ്ടാക്കുകയും ചെയ്ത കടയ്ക്കൽ സമരം സ്വാതന്ത്ര്യ സമര ചരിത്രത്തിലെ ഒരു സുപ്രധാന സംഭവമായിരുന്നു. കടയ്ക്കൽ ഉൾപ്പെടുന്ന പ്രദേശത്തിന്റെ ഭരണം ഏറ്റെടുത്ത് പ്രദേശം ഒരു രാജ്യമായി പ്രഖ്യാപിക്കുകയും കടയ്ക്കൽ സ്റ്റാലിൻ എന്ന് അറിയപ്പെടുന്ന ഫ്രാങ്കോ രാഘവൻ പിള്ള രാജാവും കാളിയമ്പി മന്ത്രിയുമായി ഒരു ഭരണ സംവിധാനം നിലവിൽ വരികയും ചെയ്തു. കേരളത്തിലെ ആദ്യത്തെ ജനകീയ മന്ത്രിയായാണ് കാളിയമ്പിയെ അറിയപ്പെടുന്നത്.

അന്യായമായ ചന്തപ്പിരിവ് നൽകാതെ സ്റ്റേറ്റ് കോൺഗ്രസിന്റെ നേതൃത്വത്തിൽ ജനങ്ങൾ നടത്തിയ മുന്നേറ്റമാണു കടയ്ക്കൽ സമരമായി രൂപാന്തരപ്പെട്ടത്. ദേശിയ പ്രസ്ഥാനവുമായി ബന്ധപ്പെട്ടാണു കടയ്ക്കൽ സമരം സംഘടിക്കപ്പെട്ടത്

ഗവർൺമെന്റ് നിയോഗിച്ചിട്ടുള്ള കടയ്ക്കലെ ചന്ത കോൺട്രാക്ടർ അനുവദിച്ചതിലും അധികം തുക കർഷകരിൽ നിന്നും ചന്ത കരമായി ഈടാക്കിയിരുന്നു.അനുവധിച്ചതിലും പതിന്മടങ്ങ് കരം പിരിച്ചിരുന്ന കോൺട്രാക്ടർക്ക് പോലീസിന്റെ സഹായവും ലഭിച്ചിരുന്നു.ചന്തക്കരത്തിനും ചന്തയിൽ നടക്കുന്ന മറ്റഴിമതികൾക്കെതിരേയും പ്രക്ഷോഭണം കടയ്ക്കലിൽ ആരംഭിക്കണമെന്ന് കടയ്ക്കൽ ആൽത്തറമൂട് ചേർന്ന സ്റ്റേറ്റ് കോൺഗ്രസ് യോഗത്തിൽ പ്രവർത്തകർ തീരുമാനിച്ചു.ചങ്കുവിള ഉണ്ണി ആയിരുന്നു ആൽത്തറമൂട് യോഗത്തിന്റെ പ്രധാന സൂത്രധാരൻ.

കടയ്ക്കൽ വിപ്ലവം നടന്നത് 1938ലാണ്. കൊല്ലവർഷം 1114 കന്നി 10 മുതൽ 18വരെയാണ് (1938 സെപ്തംബർ 26 - ഒക്ടോബർ 4) രൂക്ഷമായ സമരം നടന്നത്. സമരം മൂർദ്ധന്യതയിലെത്തിയ സെപ്തംബർ 29ന് പോലീസ്‌ സ്റ്റേഷൻ തകർക്കപ്പെട്ടു. 1938 നവംബർ രണ്ടിലെ മലയാളരാജ്യം പത്രത്തിൽ പോലീസ്‌ സ്റ്റേഷൻ പൊളിച്ചതിന്റെ ചിത്രം പ്രസിദ്ധീകരിച്ചിരുന്നു (കേരളാ സംസ്ഥാന ആർക്കൈവ്സ് ഡിപ്പാർട്ട്മെന്റിന്റെ കടയ്ക്കൽ റെബലിയൻ 1939 എന്ന പ്രസിദ്ധീകരണത്തിൽ 1939 എന്നു രേഖപ്പെടുത്തിയതു തെറ്റാണ്). 1938 ഒക്ടോബർ 14ലെ ഇന്ത്യൻ എക്സ്പ്രസ് പത്രത്തിൽ ചങ്ങനാശ്ശേരി പരമേശ്വരൻ പിള്ളയും ഇതു വിശദീകരിച്ചിട്ടുണ്ട്. ഒക്ടോബർ അഞ്ചിന് പട്ടാളം എത്തിയതോടെ സമരത്തിന്റെ പ്രത്യക്ഷ പരിപാടികൾ അവസാനിച്ചു.



</doc>
<doc id="164580" url="https://ml.wikipedia.org/wiki?curid=164580" title="നിയമസഭാംഗം">
നിയമസഭാംഗം

ഇന്ത്യയിലെ സംസ്ഥാന നിയമസഭകളിലേക്ക് ജനങ്ങളാൽ നേരിട്ട് തെരഞ്ഞെടുക്കപ്പെടുന്ന അംഗങ്ങളെ എം.എൽ.എ.മാർ എന്ന് പറയുന്നു.ഇതു കൂടാതെ ഇലക്ടറൽ കോളേജ് മുഖേന ഉപരി സഭ ഉള്ള സംസ്ഥാനങ്ങളിൽ എം.എൽ.സിമാരെയും തെരഞ്ഞെടുക്കുന്നു.കേരളനിയമസഭയിൽ140 അംഗങ്ങളാണുള്ളത്.കേരളത്തിൽ ഉപരി സഭ(ലെജിസ്ലേറ്റീവ് കൗൺസിൽ ,ഹിന്ദിയിൽ വിധാൻ പരിഷത്ത്) ഇല്ല.

ഇന്ത്യൻ പൗരനായ ഏത് സംസ്ഥാനത്തേക്കാണോ മൽസരിക്കുന്നത് അവിടുത്തെ ഏതെങ്കിലും ഒരു നിയമസഭാ മണ്ഡലത്തിലെ വോട്ടർ പട്ടികയിൽ പേരുള്ള 25 വയസ്സ് പൂർത്തിയായ സ്വബോധമുള്ള ആർക്കും എം.എൽ.എ. ആകാൻ വേണ്ടി മൽസരിക്കാവുന്നാതാണ്. അങ്ങനെ മൽസരിക്കുന്നവരിൽ നിന്നും ആകെ രേഖപ്പെടുത്തിയ വോട്ടുകളിൽ ഏറ്റവും കൂടുതൽ വോട്ട് കിട്ടിയ ആളെ നിയമ സഭാ അംഗമായി ( എം.എൽ.എ.)തെരഞ്ഞെടുക്കുന്നു.


</doc>
<doc id="164588" url="https://ml.wikipedia.org/wiki?curid=164588" title="ശ്ലീഹന്മാരുടെ വിശ്വാസപ്രമാണം">
ശ്ലീഹന്മാരുടെ വിശ്വാസപ്രമാണം

ക്രിസ്തുമതത്തിലെ വിശ്വാസപ്രഖ്യാപനത്തിന്റെ ഒരു ആദ്യകാല രൂപമാണ് ശ്ലീഹന്മാരുടെ വിശ്വാസ പ്രമാണം അഥവാ അപ്പസ്തോലന്മാരുടെ വിശ്വാസപ്രമാണം. പാശ്ചാത്യ ലത്തീൻ കത്തോലിക്കാ സഭ, ലൂഥറൻ സഭ, അംഗ്ലിക്കൻ കൂട്ടായ്മ, പാശ്ചാത്യ ഓർത്തഡോക്സ് സഭ, പ്രിസ്‌ബിറ്റേറിയന്മാർ, മെത്തഡിസ്റ്റുകൾ, കോൺഗ്രഗേഷനൽ സഭകൾ എന്നിവയുൾപ്പെടെ പല ക്രിസ്തുമതവിഭാഗങ്ങളുടേയും അനുഷ്ഠാനങ്ങളിലും വേദപ്രബോധനത്തിലും ഇതു വ്യാപകമായി ഉപയോഗിക്കപ്പെടുന്നു. യേശുവിന്റെ സ്വർഗ്ഗാരോഹണത്തിനു ശേഷം ഉണ്ടായ പെന്തക്കൊസ്താ അനുഭവത്തെ തുടർന്ന്, പരിശുദ്ധാത്മാവിനാൽ പ്രചോദിതരായ പന്ത്രണ്ട് അപ്പസ്തോലന്മാർ ഓരോരുത്തർ ഓരോ ഭാഗം വീതം ചൊല്ലിക്കൊടുത്തുണ്ടാക്കിയതാണ് ഇതെന്ന അഞ്ചാം നൂറ്റാണ്ടിലെ കഥയിൽ നിന്നാവാം ശ്ലീഹന്മാരുടെ വിശ്വാസപ്രമാണം എന്ന പേരുണ്ടായത്. 

പരമ്പരാഗതമായി ഇതിന്റെ ഉള്ളടക്കത്തെ താഴെക്കാണും വിധം പന്ത്രണ്ടു വകുപ്പുകളായി തിരിക്കാറുണ്ട്.

ഇത് പന്ത്രണ്ട് അപ്പോസ്തലൻമാരുടെ (ശ്ലീഹന്മാരുടെ) കൃതിയാണെന്ന ഐതിഹ്യം ആധുനിക ദൈവശാസ്ത്ര പണ്ഡിതൻമാർ സ്വീകരിക്കുന്നില്ല. എങ്കിലും ഇതിന്റെ ഉദ്ഭവം അപ്പോസ്തലൻമാരുടെ പ്രസംഗങ്ങളിൽനിന്നാണ് എന്ന് ചിലർ കരുതുന്നു. എ.ഡി. 3-ആം നൂറ്റാണ്ടിന്റെ പൂർവാർധത്തിൽ, സാരാംശത്തിൽ ഇതിനോടു യോജിക്കുന്ന ഒരു വിശ്വാസപ്രമാണം നിലവിലിരുന്നതായി ഹിപ്പോളിറ്റസിന്റെ അപ്പോസ്തലിക പാരമ്പര്യം (Apostolic Tradition) ത്തിൽ നിന്ന് ഊഹിക്കാം. ആറാം നൂറ്റാണ്ടിൽ ഫ്രാൻസിലാണ് ഈ വിശ്വാസപ്രമാണത്തിന്റെ ഉദ്ഭവം. ഷാർളമെയിൻ ചക്രവർത്തി ഇതിനെ യൂറോപ്പിൽ പ്രചരിപ്പിച്ചു. 11-ആം നൂറ്റാണ്ടിലാണ് ഇത് റോമൻ ആരാധനാക്രമത്തിൽ സ്ഥലം പിടിച്ചത്. 13-ആം നൂറ്റാണ്ടിൽ ശ്ലീഹന്മാരുടെ വിശ്വാസപ്രമാണം പാശ്ചാത്യസഭയിൽ പൊതുവേ അംഗീകൃതമായി.

പൗരാണികത മൂലം, നിഖ്യായിലേത് ഉൾപ്പെടെയുള്ള പിൽക്കാല വിശ്വാസപ്രഖ്യാപനങ്ങളിൽ നിർവചിക്കപ്പെടുന്ന ക്രിസ്തുശാസ്ത്രസമസ്യകൾ ഇതിൽ പ്രതിഫലിക്കുന്നില്ല. ഉദാഹരണമായി, യേശുവിന്റേയോ പരിശുദ്ധാത്മാവിന്റേയോ ദൈവികതയെക്കുറിച്ച് ഈ വിശ്വാസപ്രമാണം വ്യക്തമായി ഒന്നും പറയുന്നില്ല. പിൻനൂറ്റാണ്ടുകളിലെ സംവാദങ്ങളിൽ മുന്നിട്ടു നിന്ന മറ്റു പല ദൈവശാസ്ത്രസമസ്യകളുടെ കാര്യത്തിലും അത് മൗനം ഭജിക്കുന്നു. അതിനാൽ ആരിയന്മാരും യൂണിറ്റേറിയന്മാരും ഉൾപ്പെടെയുള്ള ക്രിസ്തുമതവിഭാഗങ്ങൾക്കിടയിൽ പോലും ഇതിനു സ്വീകാര്യതയുണ്ട്. 


</doc>
<doc id="164594" url="https://ml.wikipedia.org/wiki?curid=164594" title="സീറോ വിഡ്ത്ത് ജോയിനർ">
സീറോ വിഡ്ത്ത് ജോയിനർ

ഭാരതീയലിപികൾ, അറബി തുടങ്ങിയ സങ്കീർണ്ണലിപികൾ എഴുതുവാൻ കമ്പ്യൂട്ടറുകളിൽ ഉപയോഗിക്കുന്ന ഒരു അദൃശ്യാക്ഷരമാണ് സീറോ വിഡ്ത്ത് ജോയിനർ (zero-width joiner, ZWJ). സ്വതേ ഒറ്റയൊറ്റയായി നിൽക്കുന്ന രണ്ടക്ഷരങ്ങൾക്കിടയിൽ ഈ ചിഹ്നം ചേർക്കുമ്പോൾ അവ കൂട്ടക്ഷരമായി മാറുന്നു എന്നതാണ് സിംഹള ലിപിയിലും അറബി ലിപിയിലും ഇതിന്റെ ഉപയോഗം. ഇന്ത്യൻ ലിപികളിൽ വിരാമയോട് (മലയാളത്തിൽ ചന്ദ്രക്കല) ചേർത്ത് മാത്രമേ ഈ ചിഹ്നം ഉപയോഗിക്കാറുള്ളൂ. അപ്പോൾ വിരാമ അതിന്റെ തൊട്ടടുത്ത വ്യഞ്ജനാക്ഷരവുമായി മാത്രം ചേർന്ന് ചില്ലുകളോ വ്യഞ്ജനചിഹ്നങ്ങളോ ഉണ്ടാക്കുന്നു. 

യൂനികോഡ് ഈ ചിഹ്നത്തെ ‌U+200D എന്ന സ്ഥാനത്താണ് നിർവ്വചിച്ചിരിക്കുന്നത്.

യൂനികോഡ് 5.1 പതിപ്പിനു മുൻപു വരെ മലയാളത്തിലെ ചില്ലുകൾക്കായി പ്രത്യേകസ്ഥാനങ്ങൾ നിർവചിക്കപ്പെട്ടിരുന്നില്ല. അതിനാൽ ചില്ലുകൾ ഉൽപ്പാദിപ്പിക്കുന്നതിനായി സീറോ വിഡ്ത്ത് ജോയിനർ ഉപയോഗിക്കപ്പെട്ടുവരുന്നു. ഉദാഹരണത്തിന് ല + ചന്ദ്രക്കല + സീറോ വിഡ്ത്ത് ജോയിനർ എന്ന ശൈലിയാണ് ൽ എന്ന ചില്ലിനുവേണ്ടി ഉപയോഗിക്കപ്പെടുന്ന രീതി. എന്നാൽ യൂനികോഡ് 5.1 പതിപ്പിൽ ചില്ലുകൾക്ക് പ്രത്യേകസ്ഥാനങ്ങൾ (ആണവച്ചില്ല്) നിർവചിച്ചതോടെ ഈ ശൈലിയുടെ ഉപയോഗം കുറഞ്ഞിട്ടുണ്ട്.

മലയാളം ഇൻസ്ക്രിപ്റ്റ് കീബോഡിൽ ] (ചതുരബ്രാക്കറ്റ്) എന്ന കീയാണ്‌ സീറോവിഡ്ത്ത് ജോയിനർ വരുന്നതിനായി ഉപയോഗിക്കുന്നത്. മൈക്രോസോഫ്റ്റിന്റെ ഇൻഡിക് കീബോഡിൽ കണ്ട്രോൾ+ഷിഫ്റ്റ്+1 എന്ന കീ മിശ്രണമാണ്‌ ഉപയോഗിക്കുന്നത്.
മലയാളത്തിലെ കൂട്ടക്ഷരങ്ങളിൽ പൂർവാക്ഷരത്തിൻ്റെ രൂപം എന്തായിരിക്കണം എന്ന് നിശ്ചയിക്കാൻ യൂണികോഡിൽ സീറോവിഡ്ത് ജോയ്നറും നോൺജോയ്നറും ഉപയോഗിക്കുന്നുണ്ട്.



</doc>
<doc id="164619" url="https://ml.wikipedia.org/wiki?curid=164619" title="കൃഷ്ണനും രാധയും">
കൃഷ്ണനും രാധയും

സന്തോഷ് പണ്ഡിറ്റ് സംവിധാനം ചെയ്ത് 2011-ൽ പുറത്തിറങ്ങിയ ഒരു മലയാളചലച്ചിത്രമാണ് കൃഷ്ണനും രാധയും. സംവിധാനത്തിനു പുറമേ ഛായാഗ്രഹണമൊഴികെയുള്ള ചിത്രത്തിന്റെ എല്ലാ സാങ്കേതികരംഗങ്ങളും കൈകാര്യം ചെയ്തിരിക്കുന്നതും സന്തോഷ് പണ്ഡിറ്റാണ്..


ചിത്രത്തിന്റെ സംവിധാനം, തിരക്കഥ, സംഘട്ടനം, സംഗീതസംവിധാനം തുടങ്ങിയ മിക്കതും കൈകാര്യം ചെയ്തിരിക്കുന്നത് സന്തോഷ് പണ്ഡിറ്റാണ്. സുജിത്ത് (ഛായാഗ്രഹണം), ബാബു (ചമയം), ബിനു വണ്ടൂർ (പ്രൊഡക്ഷൻ എക്സിക്യൂട്ടീവ്), ബിജു പി. ദാസ് (അസോസിയേറ്റ് ഡയറക്ടർ), അനീഷ്,ജോഹർ, രഞ്ജിത്ത് (സഹസംവിധായകർ) എന്നിവരാണ് ചിത്രത്തിന്റെ മറ്റ് അണിയറ പ്രവർത്തകർ.

സന്തോഷ് പണ്ഡിറ്റ് തന്നെയാണ് ഗാനരചനയും സംഗീതസംവിധാനവും നിർവ്വഹിച്ചിരിക്കുന്നത്. എ.എസ്. പ്രസാദ് ആണ് "ഗുരുവായൂരപ്പാ" എന്ന ഗാനം രചിച്ചിരിക്കുന്നത്. സിനിമയിലെ ഗാനങ്ങൾ യൂട്യൂബിൽ വൻ ഹിറ്റുകളായിരുന്നു. മലയാളസിനിമാ ചരിത്രത്തിലെ തന്നെ അപൂർവ വിജയങ്ങളിൽ ഒന്നാണ് സന്തോഷ്‌ പണ്ഡിറ്റിന്റെ ഗാനങ്ങൾ. 


</doc>
<doc id="164622" url="https://ml.wikipedia.org/wiki?curid=164622" title="സന്തോഷ് പണ്ഡിറ്റ്">
സന്തോഷ് പണ്ഡിറ്റ്

ഇന്റർനെറ്റിലെ യൂട്യൂബ് വഴി പ്രചരിച്ച ഏതാനും ഗാനങ്ങളിലൂടെ 2011-ൽ മലയാളികൾക്കിടയിൽ അഭൂതപൂർവ്വവും വ്യത്യസ്തവുമായ പ്രസിദ്ധി സമ്പാദിച്ച ഒരു വ്യക്തിയാണ് സന്തോഷ് പണ്ഡിറ്റ്.

ധാരാളം വിമർശനങ്ങൾക്കും പരിഹാസത്തിനും പാത്രമായ അദ്ദേഹത്തിന്റെ ഈ ഗാനരംഗങ്ങൾ ഉൾപ്പെട്ട കൃഷ്ണനും രാധയും എന്ന മുഴുനീള ചലച്ചിത്രം 2011 ഒക്ടോബർ 21-നു് കേരളത്തിലെ മൂന്നു സിനിമാതീയറ്ററുകളിൽ പണ്ഡിറ്റ് തന്നെ പ്രദർശനത്തിനെത്തിക്കുകയുണ്ടായി. സിനിമ ആദ്യ ഒരാഴ്ച തിയറ്ററിൽ നിറഞ്ഞ സദസ്സിൽ പ്രദർശിപ്പിച്ചതോടുകൂടി ഒരു മലയാളചലച്ചിത്ര അഭിനേതാവും സംവിധായകനും എന്ന നിലയിൽക്കൂടി സന്തോഷ് പണ്ഡിറ്റ് പ്രശസ്തനായി. ഈ ചിത്രത്തിൽ ഉൾപ്പെടുത്തിയ പാട്ടുകളുടെ വീഡിയോകൾ, സിനിമ ഇറങ്ങുന്നതിനു മാസങ്ങൾക്കു മുൻപ് തന്നെ യുട്യൂബിലൂടെയും സോഷ്യൽ നെറ്റ്‌വർക്കിംഗ് സൈറ്റുകളിലൂടെയും പ്രചരിക്കുകയും, ആ സമയത്തു് തന്നെ അവയുടെ നിലവാരമില്ലായ്മ ഏറെ ചർച്ച ചെയ്യപ്പെടുകയും ചെയ്തിരു.ന്നു. ഗൂഗിളിന്റെ 2011 നവംബറിലെ കണക്കുപ്രകാരം സന്തോഷ് പണ്ഡിറ്റ് പത്താമതായുള്ള ജനപ്രിയ സെർച്ച് വാക്കാണ് എന്നു രേഖപ്പെടുത്തിയിരിക്കുന്നു 

ഉയർന്ന കലാമൂല്യങ്ങൾ ഉണ്ടെന്നവകാശപ്പെടുന്ന മുഖ്യധാരാ സിനിമകളെ വിമർശനാത്മകമായി വീക്ഷിക്കാനും, അത്തരത്തിലുള്ള നിരവധി വായനയ്ക്കും, ചർച്ചകൾക്കും സന്തോഷ് പണ്ഡിറ്റിന്റെ സിനിമ വഴി മരുന്നിട്ടു.

കൃഷ്ണനും രാധയും എന്ന ചിത്രത്തിന്റെ ഛായാഗ്രഹണം ഒഴികെയുള്ള ഒട്ടു മിക്ക പ്രധാന കാര്യങ്ങളും ചെയ്തിരിക്കുന്നത് സന്തോഷ് പണ്ഡിറ്റ് തന്നെയാണ്.

കോഴിക്കോട് ജില്ലയിലെ പെരുവണ്ണാമൂഴിയിലാണ് സന്തോഷ് ജനിച്ചത് . ചേലന്നൂർ എ.കെ.കെ.ആർ ഹൈസ്ക്കൂളിലും , ഗവൺമെന്റ് ആർട്ട്സ് കോളേജിലുമായാണ് സന്തോഷ് വിദ്യാഭ്യാസം പൂർത്തിയാക്കിയത്. നവജ്യോത് ഏക മകൻ ആണ്





</doc>
<doc id="164634" url="https://ml.wikipedia.org/wiki?curid=164634" title="വോട്ട്">
വോട്ട്

ഇംഗ്ലീഷ് ഭാഷയിലെ ഈ വാക്കിന്റെ അർത്ഥം പ്രകടിത അഭിപ്രായം ,സമ്മതിദാനം എന്നൊക്കെയാണ്.ഒരു പ്രത്യേക പദവിയിലേക്ക് ഒരാളെ ഒരു കൂട്ടം ആളുകളിൽ നിന്നും ഭൂരിപക്ഷ സമ്മത പ്രകാരം ഒരാളെയൊ അല്ലെങ്കിൽ ആളുകളെയൊ തെരഞ്ഞെടുക്കുന്നത് വോട്ടെടുപ്പിന് ഒരുദാഹരമാണ്.അതു കൂടാതെ
ഒരു പ്രത്യേക വിഷയത്തിൽ പല അഭിപ്രായങ്ങൾ ഉയർന്നു വന്നാൽ ജനാധിപത്യ രീതിയിൽ വോട്ടെടുപ്പ് നടത്തി ഏതെങ്കിലും ഒരു അഭിപ്രായം സ്വീകരിക്കുന്നു.കമ്പനികൾ, നിയമനിർമ്മാണ സഭകൾ, സംഘടനകൾ, ഭരണകൂടങ്ങൾ എന്നിവയിലെല്ലാം പല രീതിയിൽ വോട്ടെടുപ്പ് നടക്കാറുണ്ട്.

ജനപ്രതിനിധികളെയും ഭരണകൂടങ്ങളെയും തെരഞ്ഞെടുക്കാൻ ജനാധിപത്യ രാജ്യങ്ങളിൽ സാധാരണ ബാലറ്റ് പേപ്പർ ഉപയോഗിച്ചാണ് വോട്ടെടുപ്പ് നടത്താറുള്ളത്.
ഇഷ്ടമുള്ള വ്യക്തിയുടെ പേരു അച്ചടിച്ചതിനു നേരെ അടയാളം പതിച്ചു കൊണ്ടോ, അങ്ങനെ അച്ചടിക്കാത്ത ബാലറ്റ് പേപ്പർ ഉപയോഗിക്കുന്ന സ്ഥലങ്ങളിൽ അവരുടെ പേരു രേഖപ്പെടുത്തിക്കൊണ്ടോ, അല്ലെങ്കിൽ പ്രത്യേകം തയ്യാറാക്കിയ പെട്ടികളിൽ അടയാളം പതിച്ച കടലാസ് നിക്ഷേപിച്ചു കൊണ്ടോ ,പ്രത്യേക വോട്ടിംഗ് യന്ത്രം ഉപയോഗിച്ച് മേൽ പറഞ്ഞ പ്രവൃത്തി ചെയ്തു കൊണ്ടോ ആണ് വോട്ടെടുപ്പ് നടത്തുന്നത്.ഇന്ത്യയിൽ നിയമസഭകളിലേക്കും പാർലമെന്റിലേക്കും യന്ത്രങ്ങൾ ഉപയോഗിച്ചാണ് തെരഞ്ഞെടുപ്പ് നടത്തുന്നത്.

തി­ര­ഞ്ഞെ­ടു­പ്പ് ജോ­ലി­ക്ക് നി­യോ­ഗി­ക്ക­പ്പെ­ടു­ന്ന സർ­ക്കാർ ഉദ്യോ­ഗ­സ്ഥ­രു­ടെ ­ഡ്യൂ­ട്ടി­ അന്യ­ജി­ല്ല­ക­ളിൽ ആയി­രി­ക്കാൻ സാ­ധ്യ­ത­യു­ള്ള­തു­കൊ­ണ്ടാ­ണ് ഇവർ­ക്കാ­യി ­ത­പാൽ വോ­ട്ട് രീ­തി നട­പ്പി­ലാ­ക്കി­യി­രി­ക്കു­ന്ന­ത്. തപാൽ വകുപ്പ് മുഖേന പോസ്റ്റൽ വോട്ട് അയക്കണം. തപാൽ വകുപ്പിൽ ഇതിനായി ഒരു നോഡൽ ഓഫിസറുണ്ടാകും. എല്ലാ ദിവസവും വൈകീട്ട് മൂന്നിന് പ്രത്യേക സുരക്ഷയോടെ തപാൽവോട്ടുകൾ വരണാധികാരിക്ക് മുമ്പാകെ എത്തിക്കും. ഈ പ്രക്രിയ വോട്ടെണ്ണലിനു തലേ ദിവസം വരെ തുടരും. വോട്ടെണ്ണൽ നടക്കുന്ന ദിവസം രാവിലെ എട്ടിന് മുമ്പുവരെ ലഭിക്കുന്ന തപാൽ ബാലറ്റ് സ്വീകരിക്കും. 

വോട്ടെണ്ണൽ ദിവസം രാവിലെ ആദ്യം തപാൽ വോട്ടുകളാണ് എണ്ണുക. വരണാധികാരിയുടെയും സഹവരണാധികാരിയുടെയും ഓഫിസുകൾക്ക് മുന്നിൽ തപാൽവോട്ട് ശേഖരിക്കുന്നതിന് പെട്ടി ഉണ്ടാകില്ല. തപാൽ വോട്ടടങ്ങുന്ന 13 സി നമ്പർ കവർ ഒന്നൊന്നായി തുറന്ന് അതിലുളള ബാലറ്റ് പേപ്പർ അടങ്ങുന്ന 13 ബി നമ്പർ കവറും 13 എ നമ്പർ സത്യവാങ്മൂലവും പരിശോധിക്കും. സത്യവാങ്മൂലം ഇല്ലെങ്കിലോ അതിൽ സമ്മതിദായകന്റെ ഒപ്പില്ലെങ്കിലോ യോഗ്യതയുള്ള ഉദ്യോഗസ്ഥന്റെ മുദ്രയോടു കൂടിയ സാക്ഷ്യപ്പെടുത്തൽ ഇല്ലെങ്കിലോ ഇന്നർ കവറിലും സത്യവാങ്മൂലത്തിലുമുള്ള ബാലറ്റ് പേപ്പർ സീരിയൽ നമ്പർ വ്യത്യസ്തമാണെങ്കിലോ പോസ്റ്റൽ വോട്ട് അസാധുവാകും. പോസ്റ്റൽ ബാലറ്റ് സാധുവാകുന്നുവെങ്കിൽ അവയുടെ സത്യവാങ്മൂലം പരിശോധിച്ച് സീൽ ചെയ്ത് പ്രത്യേകം സൂക്ഷിക്കും. അവയുടെ ഇന്നർ കവർ തുറന്ന് ബാലറ്റ് പുറത്തെടുത്ത് തരംതിരിച്ച് വിലയിരുത്തും. വ്യക്തമാകുന്ന ഏതെങ്കിലും അടയാളം ഒരു സ്ഥാനാർഥിയുടെ കോളത്തിൽ രേഖപ്പെടുത്തിയാൽ ആ വോട്ട് സാധുവാണ്. ഒന്നിലധികം കോളത്തിൽ വോട്ട് രേഖപ്പെടുത്തിയാലോ ബാലറ്റ് പേപ്പറിന് സാരമായ രീതിയിൽ കേടുവന്നിട്ടുണ്ടെങ്കിലോ 13 ബി കവറിൽ അല്ലാതെ ബാലറ്റ് അടക്കം ചെയ്താലോ വോട്ടറെ തിരിച്ചറിയുന്ന ഏതെങ്കിലും അടയാളമോ എഴുത്തോ ബാലറ്റ് പേപ്പറിൽ രേഖപ്പെടുത്തിയാലോ വോട്ട് അസാധുവാകും. തപാൽവോട്ട് എണ്ണി പൂർത്തിയാകുന്നതിനുമുമ്പ് വോട്ടിങ് യന്ത്രങ്ങളിലെ വോട്ടെണ്ണൽ പൂർത്തിയാക്കി ഫല പ്രഖ്യാപനം നടത്തില്ല. 
തപാൽ ബാലറ്റ് ഉപയോഗിക്കുന്ന ആദ്യ രാഷ്ട്രപതി പ്രണബ് മുഖർജിയായിരുന്നു. 2014 ലെ ലോക്സഭാ തെരഞ്ഞെടുപ്പിലാണ് പ്രണബ് തന്റെ വോട്ട് തപാൽ വഴി രേഖപ്പെടുത്തിയത്. 

വോട്ടർപട്ടികയിൽ പേരുള്ള പ്രവാസികൾക്ക് തപാൽവോട്ട് ചെയ്യാൻ അവസരം നൽകിക്കൂടേയെന്ന് സുപ്രീംകോടതി ആരാഞ്ഞിരുന്നു.


</doc>
<doc id="164636" url="https://ml.wikipedia.org/wiki?curid=164636" title="ഇന്ത്യൻ തിരഞ്ഞെടുപ്പ് കമ്മീഷൻ">
ഇന്ത്യൻ തിരഞ്ഞെടുപ്പ് കമ്മീഷൻ

ഇന്ത്യയിലെ ഭരണകൂടങ്ങളെയും ജനപ്രതിനിധികളെയും തിരഞ്ഞെടുക്കുന്ന ഭരണഘടന അംഗീകൃത സ്ഥാപനമാണ് ഇന്ത്യൻ തിരഞ്ഞെടുപ്പ് കമ്മീഷൻ. ഇന്ത്യയിലെ നിയമസഭകളിലേക്കും പാർലമെന്റിലേക്കും തദ്ദേശ ഭരണ സ്ഥാപനങ്ങളിലേയ്ക്കും നടക്കുന്ന തിരഞ്ഞെടുപ്പുകൾ നടത്താനായി വിപുലമായ അധികാരങ്ങളാണ് ഇന്ത്യൻ തിരഞ്ഞെടുപ്പ് കമ്മീഷനുള്ളത്. 1950 ജനുവരി 25-ന് ഇന്ത്യൻ ഭരണഘടനാ അനുഛേദം‍ 324 അനുസരിച്ചാണ് ഇത് രൂപീകൃതമായത്.

ഒരു മുഖ്യ തിരഞ്ഞെടുപ്പ് കമ്മീഷണറും രണ്ട് തിരഞ്ഞെടുപ്പ് കമ്മീഷണർമാരുമാണ് കമ്മീഷനിലെ അംഗങ്ങൾ.

ഇന്ത്യയുടെ രാഷ്ട്രപതിയാണ് ഇവരെ നിയമിക്കുന്നത്. പദവിയിൽ തുടർച്ചയായി ആറ് വർഷമോ 65 വയസ്സോ ഇതിലേതാണോ ആദ്യം വരുന്നത് അതാണ് ഇലക്ഷൻ കമ്മീഷണർമാരുടെ കാലാവധി. ഇലക്ഷൻ കമ്മീഷണർമാർ സുപ്രീം കോടതി ജഡ്‌ജിമാരുടെ അതേ പദവിയും ശമ്പളവും വഹിക്കുന്നു.

ചീഫ് ഇലക്ഷൻ കമ്മീഷണറെ തൽസ്ഥാനത്ത് നിന്നും നീക്കണമെങ്കിൽ പാർലമെന്റിൽ ഇമ്പീച്ച്മെന്റ് പാസ്സാക്കേണ്ടിവരും.

300 ഓളം ഉദ്യോഗസ്ഥരടങ്ങുന്ന ഇലക്ഷൻ കമ്മീഷന്റെ സെക്രട്ടറിയേറ്റ് ന്യൂ ഡെൽഹിയിൽ സ്ഥിതി ചെയ്യുന്നു.ഇവരുടെ ഓഫീസ് നിർവാചൻ സദൻ എന്നറിയപ്പെടുന്നു.


</doc>
<doc id="164641" url="https://ml.wikipedia.org/wiki?curid=164641" title="അറ്റോർണി ജനറൽ (ഇന്ത്യ)">
അറ്റോർണി ജനറൽ (ഇന്ത്യ)

നിയമകാര്യങ്ങളിൽ ഭാരതസർക്കാരിനെ ഉപദേശിയ്ക്കുക എന്നതാണ് ഭരണാഘടനയിലെ 76 (1) വകുപ്പ് പ്രകാരം രുപീകരിയ്ക്കപ്പെട്ട അറ്റോർണി ജനറലിന്റെ പ്രാഥമികചുമതല. നിയമവുമായി ബന്ധപ്പെട്ട് പ്രസിഡന്റ് ഏൽ‌പ്പിയ്ക്കുന്ന ചുമതലകൾ നിർവ്വഹിയ്ക്കാനും അറ്റോർണി ജനറൽ ബാദ്ധ്യസ്ഥനാണ്. ഒരു സുപ്രീംകോടതി ജഡ്ജിയ്ക്കുവേണ്ട യോഗ്യതകൾ അറ്റോർണീ ജനറലിനു ഉണ്ടായിരിയ്ക്കണമെന്നും ഭരണഘടന അനുശാസിയ്ക്കുന്നു. സർക്കാരിനു വേണ്ടി സുപ്രീംകോടതിയിലോ മറ്റേതെങ്കിലും കോടതിയിലോ ഹാജരാകുന്നതിനു അറ്റോർണി ജനറലിനു അധികാരമുണ്ട്.

 76.ഭാരതത്തിന്റെ അറ്റോർണി ജനറൽ-- -(1)
സുപ്രീംകോടതിയിലെ ജഡ്ജിയായി നിയമിയ്ക്കാൻ യോഗ്യതയുള്ള ഒരാളെ ഭാരതത്തിന്റെ അറ്റോർണി- ജനറലായി രാഷ്ട്രപതി നിയമിയ്ക്കേണ്ടതാണ്


</doc>
<doc id="164642" url="https://ml.wikipedia.org/wiki?curid=164642" title="മുഖ്യ തിരഞ്ഞെടുപ്പ് കമ്മീഷണർ (ഇന്ത്യ)">
മുഖ്യ തിരഞ്ഞെടുപ്പ് കമ്മീഷണർ (ഇന്ത്യ)

മുഖ്യ തിരഞ്ഞെടുപ്പ് കമ്മീഷണറാണ് തിരഞ്ഞെടുപ്പ് കമ്മീഷന്റെ തലവൻ.സധാരണയായി ഇന്ത്യൻ സിവിൽ സർവ്വീസ് ഉദ്യോഗസ്ഥനാണ് ഈ പദവിയിലേക്ക് നിയമിക്കപ്പെടാറുള്ളത്.

രാഷ്ട്രപതിയാണ് മുഖ്യ തിരഞ്ഞെടുപ്പ് കമ്മീഷണറെ നിയമിക്കുന്നത്.പദവിയിൽ 6 വർഷം തികയുന്നതോ 65 വയസ്സ് തികയുന്നതോ (ഇതിലേതാണ് ആദ്യം) വരെയാണ് കാലാവധി.

താഴെ പറയുന്നവർ മുഖ്യ തിരഞ്ഞെടുപ്പ് കമ്മീഷണറായി സേവനമനുഷ്ഠിച്ചവരാണ്.


</doc>
<doc id="164646" url="https://ml.wikipedia.org/wiki?curid=164646" title="കൺട്രോളർ ആന്റ് ഓഡിറ്റർ ജനറൽ ഓഫ് ഇന്ത്യ">
കൺട്രോളർ ആന്റ് ഓഡിറ്റർ ജനറൽ ഓഫ് ഇന്ത്യ

ഇന്ത്യയിലെ കേന്ദ്ര സംസ്ഥാന ഭരണകൂടങ്ങളുടെ വരവു ചെലവു കണക്കുകൾ പരിശോധിക്കുന്നതിനും ആവശ്യമായ നിർദ്ദേശങ്ങൾ ഇക്കാര്യത്തിൽ നൽകുന്നതിനുമായി ഭരണഘടന 148 മുതൽ 151 വരെയുള്ള വകുപ്പുകൾ പ്രകാരം അധികാരപ്പെടുത്തപ്പെട്ട സ്ഥാപനമാണ് കംട്രോളർ ആന്റ് ഓഡിറ്റർ ജനറൽ ഓഫ് ഇന്ത്യ.
പ്രധാനമന്ത്രിയുടെ ഉപദേശപ്രകാരം രാഷ്ട്രപതിയാണ് കംട്രോളർ ആന്റ് ഓഡിറ്റർ ജനറലിനെ നിയമിക്കുന്നത് . സർക്കാരുകളുടെ വാർഷിക കണക്കുകൾ ഒത്തു നോക്കി പാർലമെന്റിൽ അതിന്റെ റിപ്പോർട്ട് സമർപ്പിക്കലാണ് പ്രധാന ചുമതല. സി.എ.ജി. യെ ഇംപീച്ച്മെന്റ് നടപടിയിലൂടെ മാത്രമെ പുറത്താക്കാൻ കഴിയുകയുള്ളൂ.
6 വർഷമോ 65 വയസ്സു വരെയോ നീക്കം ചെയ്യാത്തപക്ഷം പദവിയിൽ തുടരാവുന്നതാണ് .


</doc>
<doc id="164656" url="https://ml.wikipedia.org/wiki?curid=164656" title="റെവാഞ്ച്">
റെവാഞ്ച്

ഗട്ട്സ് സ്പെൽമെൻ സംവിധാനവും, രചനയും നിർവഹിച്ച് 2008-ൽ പുറത്തിറങ്ങിയ ഒരു ഓസ്ട്രിയൻ ചലച്ചിത്രമാണ് റെവാഞ്ച് (Revanche). 2008-ലെ ബെർലിൻ അന്താരാഷ്ട്രചലച്ചിത്രമേളയിൽ ആദ്യമായി പ്രദർശിപ്പിച്ച ചിത്രം നിരവധി പുരസ്ക്കാരങ്ങൾക്ക് അർഹമായി. 2009-ലെ ഏറ്റവും മികച്ച വിദേശചിത്രത്തിനുള്ള ഓസ്ക്കാർ പുരസ്ക്കാരത്തിന് ചിത്രം നാമനിർദ്ദേശം ചെയ്യപ്പെട്ടു.

അലക്സ് അടുത്തിടെ ജയിൽമോചിതനായ ഒരുവനാണ്. നഗരത്തിലെ ഒരു വേശ്യാലയത്തിൽ അയാൾ ജോലിനോക്കുന്നു. അവിടെയുള്ള ടമാര എന്ന ഉക്രേനിയൻ യുവതിയുമായി അയാൾ പ്രണയത്തിലാകുന്നു. അവിടെനിന്ന് രക്ഷപ്പെടുവാനും പുതിയൊരു ജീവിതം തുടങ്ങുവാനായി അവരിരുവരും തീരുമാനിക്കുന്നു. പണത്തിനായി ഒരു ബാങ്ക് കവർച്ച ചെയ്യുവാൻ അവർ പദ്ധതിയിടുന്നു. കവർച്ചക്കു ശേഷം രക്ഷപ്പെടുന്നതിനിടെ അബദ്ധത്തിൽ റോബർട്ട് എന്ന പോലീസുകാരന്റെ വെടിയേറ്റ് ടമാര മരണമടയുന്നു. ടമാരയേയും വാഹനവും കാട്ടിലുപേക്ഷിച്ച് രക്ഷപ്പെടുന്ന അലക്സ് തന്റെ മുത്തച്ചനൊപ്പം കൂടുന്നു. റോബർട്ട് അയൽക്കാരനാണെന്ന് തിരിച്ചറിഞ്ഞ അലക്സ് പ്രഭാത സവാരിക്കിടയിൽ അയാളെ വധിക്കുവാൻ പദ്ധതിയിടുന്നു. അതിനിടെ റോബർട്ടിന്റെ ഭാര്യ സൂസനുമായി അയാൾ അടുക്കുന്നു. പ്രതികാരത്തിന്റെ അർഥമില്ലായ്മ തിരിച്ചറിയുന്ന അലക്സിലാണ് ചിത്രം അവസാനിക്കുന്നത്. 




</doc>
<doc id="164665" url="https://ml.wikipedia.org/wiki?curid=164665" title="ഗിയ്യോം അപ്പോലിനേർ">
ഗിയ്യോം അപ്പോലിനേർ

പ്രശസ്തനായ ഒരു ഫ്രഞ്ചുകവിയായിരുന്നു ഗിയ്യോം അപ്പോലിനേർ (ഫ്രഞ്ച്: [ɡijom apɔliˈnɛʁ]; റോം, 26 ഓഗസ്റ്റ് 1880 – 9 നവംബർ 1918, പാരീസ്) മാതാവ് പോളണ്ടുകാരിയും പിതാവ് ഇറ്റലിക്കാരനും ആയിരുന്നു. മൊനാക്കോയിലായിരുന്നു വിദ്യാഭ്യാസം. 1902-ൽ പാരിസിൽ സ്ഥിരതാമസമാക്കി. ആദ്യകാല കവിതകൾ റെവ്യൂ ബ്ലാൻഷ് (Revue Blanche)യിലും പ്ലൂമി(plume)ലും പ്രസിദ്ധപ്പെടുത്തി. അൽകൂൾസ് (Alcools-1913) എന്ന കൃതിയുടെ പ്രസിദ്ധീകരണത്തോടുകൂടി അപ്പോളിനേർ, കവി പദവിയിൽ പ്രതിഷ്ഠിതനായി. സാങ്കേതിക വൈദഗ്ദ്ധ്യം, ശൈലീവൈചിത്ര്യം, അപൂർവബിംബ സന്നിവേശം, ചിഹ്നനവർജ്ജനം എന്നീ സവിശേഷതകൾകൊണ്ട് ഈ കൃതി അനുവാചകലോകത്തെ ആകർഷിച്ചു. കാലിഗ്രാംസ് (Calligrammes1918) എന്ന കൃതിയാണ് മറ്റൊരു പ്രധാന സംഭാവന. നോവൽ‍, ചെറുകഥ, നാടകം എന്നീ സാഹിത്യശാഖകളിലും ഗ്രന്ഥങ്ങൾ രചിച്ചിട്ടുണ്ട്. തന്റെ കാലഘട്ടത്തെ, ഒരു നരവംശവിജ്ഞാനീയവിദഗ്ദ്ധന്റെ സൂക്ഷ്മതയോടെ പഠിച്ച് പല അപൂർവഗ്രന്ഥങ്ങളും പ്രസാധനം ചെയ്തു. ഒരു യഥാർഥ ദേശീയവാദിയായിരുന്ന ഇദ്ദേഹം ഒന്നാം ലോകയുദ്ധത്തിൽ ഒരു പടയാളിയായി പങ്കെടുത്തു. യുദ്ധവിരാമപ്രഖ്യാപനത്തിന് അല്പം മുൻപ് (1918 നവംബർ 9) മുറിവേറ്റ് മരിച്ചു. ഫ്രാൻസിൽ മാത്രമല്ല, യൂറോപ്പ് ഒട്ടാകെ കവിതയിലെ ആധുനികതയ്ക്ക് അപ്പോളിനേർ മാർഗദർശനം നൽകി. ഗതാനുഗതികമായ നിയന്ത്രണങ്ങളിൽനിന്ന് കവിതയെ സ്വതന്ത്രമാക്കിയ ഇദ്ദേഹത്തിന്റെ കൃതികൾ വിഷാദാത്മകതയും വിനോദാത്മകതയും മാറിമാറി പ്രതിഫലിപ്പിക്കുന്നവയും എപ്പോഴും ആത്മാർഥതാ പൂർണവുമാണ്.



</doc>
<doc id="164673" url="https://ml.wikipedia.org/wiki?curid=164673" title="നിയമനിർമ്മാണസഭ">
നിയമനിർമ്മാണസഭ

നിയമങ്ങൾ നിർമ്മിക്കുന്നതിനും, നിലവിലുള്ളവക്ക് ഭേധഗതി വരുത്തുന്നതിനും പിൻവലിക്കുന്നതിനും അധികാരമുള്ള സ്ഥാപനത്തെയാണ് നിയമനിർമ്മാണസഭ എന്നു പറയുന്നത് ജനാധിപത്യ രാജ്യങ്ങളിൽ തെരഞ്ഞെടുക്കപ്പെടുന്ന ജനപ്രതിനിധികൾ ആയിരിക്കും നിയമനിർമ്മാണസഭകളിലെ അംഗങ്ങൾ. ഏകാധിപത്യ-രാജഭരണ വ്യവസ്ഥിതിയിൽ രാഷ്ട്രത്തലവൻ തന്നെയാണ് നിയമങ്ങൾ നിർമ്മിക്കുന്നത്.
ഇന്ത്യയിൽ കേന്ദ്ര തലത്തിൽ പാർല്ലമെന്റിനും (ലോക്സഭയും രാജ്യസഭയും) സംസ്ഥാന തലത്തിൽ സംസ്ഥാന നിയമ സഭകൾക്കും ആണ് ഈ അധികാരമുളളത്.


</doc>
<doc id="164677" url="https://ml.wikipedia.org/wiki?curid=164677" title="നീതിന്യായ വ്യവസ്ഥ">
നീതിന്യായ വ്യവസ്ഥ

ഒരു രാജ്യത്തിന്റെ നിയമം വ്യാഖ്യാനിക്കുന്നതിനും തർക്കങ്ങളിൽ തീർപ്പു കൽപ്പിക്കുന്നതിനും കുറ്റവാളികളെ വിചാരണ ചെയ്യുന്നതിനും ഉള്ള സംവിധാനമാണ് നീതിന്യായ വ്യവസ്ഥ().ജുഡീഷ്യറി സാധാരണ ഗതിയിൽ നിയമങ്ങൾ നിർമ്മിക്കാറില്ല.എന്നാൽ പലരാജ്യങ്ങളിലും (ഉദാ: ഇന്ത്യ) സുപ്രീം കോടതികളും ഹൈക്കോടതികളും നിയമങ്ങൾ റദ്ദാക്കുകയും പ്രത്യേക ഉത്തരവിലൂടെ ചില നിയമങ്ങൾ ഉണ്ടാക്കുകയും ചെയ്യാറുണ്ട്.ഭരണ കൂടങ്ങൾ സ്വന്തം താല്പര്യത്തിനായി പൗരന്മാരെ അന്യായമായി തടങ്കലിൽ വെക്കുകയൊ,ശിക്ഷിക്കുകയോ ചെയ്യുന്ന സന്ദർഭങ്ങളിൽ ജുഡീഷ്യറിയാണ് അവസാന ആശ്രയം.ഒരു രാജ്യത്തിന്റെ നിലവാരം അളക്കുന്നത് അവിടുത്തെ കോടതികൾ എത്ര മാത്രം സ്വതന്ത്രമാണ് എന്ന് കൂടി പരിഗണിച്ചാണ്.ഇന്ത്യ ഇക്കാര്യത്തിൽ ലോകത്ത് മുൻ നിരയിലുള്ള രാജ്യമാണ്.ആയിരം അപരാധികൾ രക്ഷപ്പെട്ടാലും ഒരു നിരപരാധി പോലും ശിക്ഷിക്കപ്പെടരുത് എന്നതാണ് ഇന്ത്യൻ ജുഡീഷ്യറിയുടെ ആപ്തവാക്യം


</doc>
<doc id="164679" url="https://ml.wikipedia.org/wiki?curid=164679" title="സീറോ വിഡ്ത്ത് നോൺജോയിനർ">
സീറോ വിഡ്ത്ത് നോൺജോയിനർ

ഭാരതീയലിപികൾ, അറബി തുടങ്ങിയ സങ്കീർണ്ണലിപികൾ എഴുതുവാൻ കമ്പ്യൂട്ടറുകളിൽ ഉപയോഗിക്കുന്ന ഒരു അദൃശ്യാക്ഷരമാണ് സീറോ വിഡ്ത്ത് നോൺജോയിനർ (zero-width non-joiner, ZWNJ). അടുപ്പിച്ചെഴുതുമ്പോൾ സ്വതേ കൂട്ടക്ഷരമായി മാറുന്ന രണ്ടക്ഷരങ്ങളെ, അവക്കിടയിൽ സീറോ വിഡ്ത്ത് നോൺജോയിനർ ചേർത്ത് വേറിട്ട് നിർത്താം.

യൂനികോഡ് U+200C എന്ന സ്ഥാനത്താണ് സീറോ വിഡ്ത്ത് നോൺജോയിനർ നിർവ്വചിച്ചിരിക്കുന്നത്.

മലയാളത്തിൽ കൂട്ടക്ഷരങ്ങളെ ഒഴിവാക്കാൻ വ്യാപകമായി ഈ ചിഹ്നം ഉപയോഗിക്കുന്നുണ്ട്. അണ്ടർസ്കോർ കീയാണ് മൊഴി പോലുള്ള മിക്ക ലിപിമാറ്റരീതികളിലും സീറോ വിഡ്ത്ത് നോൺജോയിനർ ഉൽപ്പാദിപ്പിക്കാനായി ഉപയോഗിക്കുന്നത്. മലയാളം ഇൻസ്ക്രിപ്റ്റ് കീബോഡിൽ \ (ബാക്ക്സ്ലാഷ്) കീയാണ്‌ ഇതിനുപയോഗിക്കുന്നത്. മൈക്രോസോഫ്റ്റിന്റെ മലയാളം കീബോഡ് ലേയൗട്ടിൽ "കണ്ട്രോൾ + ഷിഫ്റ്റ് + 2" എന്ന മിശ്രണമാണ് സീറോവിഡ്ത്ത് നോൺജോയ്നർ ഉൽപ്പാദിപ്പിക്കാനുപയോഗിക്കുന്നത്.
മലയാളത്തിലെ കൂട്ടക്ഷരങ്ങളിൽ പൂർവാക്ഷരത്തിൻ്റെ രൂപം എന്തായിരിക്കണം എന്ന് നിശ്ചയിക്കാൻ യൂണികോഡിൽ സീറോവിഡ്ത് ജോയ്നറും നോൺജോയ്നറും ഉപയോഗിക്കുന്നുണ്ട്.




</doc>
<doc id="164683" url="https://ml.wikipedia.org/wiki?curid=164683" title="ദമാസ്കസ് അപ്പോളോഡോറസ്">
ദമാസ്കസ് അപ്പോളോഡോറസ്

എ.ഡി. രണ്ടാം നൂറ്റാണ്ടിൽ യൂറോപ്പിലാകെ പ്രസിദ്ധിയാർജിച്ച റോമൻ വാസ്തുശില്പിയായിരുന്നു ദമാസ്കസ് അപ്പോളോഡോറസ്. ഇദ്ദേഹം ട്രാജൻ (Trajan) ചക്രവർത്തിയുടെ ആപ്തമിത്രമായിരുന്നു. ചക്രവർത്തിക്കുവേണ്ടി അപ്പോളോഡോറസ് ഡാന്യൂബ് നദിയിൽ ഒരു കല്പാലം പണിതീർത്തു (104-105). റോമാനഗരത്തിനുള്ളിൽ തന്നെ ഒരു കായികാഭ്യാസക്കളരി, ഒരു കലാശാല, പൊതുസ്നാനഘട്ടങ്ങൾ, നടനകലാലയം, "ഫോറം ട്രാജനീയം" എന്ന സഭാമണ്ഡപം എന്നിവ സംവിധാനം ചെയ്തതും ഇദ്ദേഹമാണ്. ബനവന്തം, അങ്കോണ എന്നിവിടങ്ങളിൽ വിജയകവാടങ്ങളും പണികഴിപ്പിച്ചു. "ഫോറ"ത്തിന്റെ നടുക്കുള്ള ട്രാജൻസ്തൂപിക ഇത്തരത്തിലുള്ള ആദ്യത്തെ വിജയസ്തംഭമാണ്. ഹാഡ്രിയാൻ ഭരണാധിപതിയായി സ്ഥാനാരോഹണം ചെയ്തപ്പോൾ അപ്പോളോഡോറസ് രാജ്യഭ്രഷ്ടനാക്കപ്പെട്ടു. അധികം താമസിയാതെ ഏതോ കുറ്റം ചുമത്തി ഇദ്ദേഹം വധിക്കപ്പെടുകയും ചെയ്തു. ഇതിനൽപം മുൻപാണ് "യുദ്ധതന്ത്രങ്ങളെ" (Engines of war) കുറിച്ച് ഒരു പ്രബന്ധം തയ്യാറാക്കി അപ്പോളോഡോറസ് ഹാഡ്രിയാന് സമർപ്പിച്ചത്. ഈ കൃതി ഇന്നും ലഭ്യമാണ്.



</doc>
<doc id="164695" url="https://ml.wikipedia.org/wiki?curid=164695" title="അപ്പോളോഡോറസ്">
അപ്പോളോഡോറസ്

ബി.സി. 5-ആം നൂറ്റാണ്ടിൽ ജീവിച്ചിരുന്ന ഒരു അഥീനിയൻ ചിത്രകാരനായിരുന്നു അപ്പോളോഡോറസ്. 430-400 വരെയായിരുന്നു ഇദ്ദേഹത്തിന്റെ പ്രവർത്തനകാലമെന്ന് കരുതപ്പെടുന്നു. "നിഴൽ ചിത്രകാരൻ" (The Shadow Painter) എന്ന പേരിലാണ് ഇദ്ദേഹം അറിയപ്പെട്ടിരുന്നത്. കലാചരിത്രത്തിൽ ഒരു മുന്നോടിയായിട്ടാണ് ഇദ്ദേഹം കരുതപ്പെടുന്നത്. ചുവർ ചിത്രകാരൻ എന്നതിനേക്കാൾ ഈസൽ ചിത്രകാരനായി പ്രശസ്തിനേടിയ ആദ്യത്തെ കലാകാരനും ഇദ്ദേഹമാണ്. വർണമിശ്രണത്തിലും വർണസമന്വയനത്തിലും മുൻഗാമിയായിരുന്ന അഗതാർക്കസിന്റെ സമ്പ്രദായത്തെ ഇദ്ദേഹം പരിഷ്കരിക്കുകയും ചിത്രങ്ങളിലെ രൂപങ്ങൾക്ക് കൂടുതൽ യാഥാർഥ്യഭാവം നൽകുകയും ചെയ്തു. ഇദ്ദേഹത്തിന്റെ രചനാസമ്പ്രദായത്തെ നിഴൽചിത്രരചന (Skiagraphia) എന്നോ വർണചിത്രരചനയെന്നോ, ദൃശ്യചിത്രരചന (Skeuographia) എന്നോ വിളിക്കാം. അഗതാർക്കസ് ഇക്കൂട്ടത്തിൽപ്പെട്ട ദൃശ്യചിത്രരചനാസമ്പ്രദായം അവലംബിച്ച ആളാണ്. സൂക്സിസ് എന്ന ചിത്രകാരൻ വസ്തുക്കളുടെ വിഭ്രാമകദൃശ്യരൂപരചനയിലും ഭാവാത്മകരൂപസാദൃശ്യ ധാരണാരോപണ ചിത്രരചനയിലും അപ്പോളോഡോറസിനെ അനുകരിച്ചിരുന്നുവെന്ന് പറയപ്പെടുന്നു. ഇദ്ദേഹത്തിന്റെ കൃതികളിൽ ഒഡീസിയസ് (Odysseus), മിനർവായുടെ ഇടിവാളേറ്റ അജാക്സ് (Ajax struck by lighting by Minerva) എന്നിവ പ്ലിനിയുടെ അഭിനന്ദനം നേടിയവയാണ്. നിഴലും വെളിച്ചവും സംബന്ധിച്ച പഠനങ്ങൾ നടത്തിയിട്ടുള്ള യവനചിത്രകാരൻമാരിൽ മുൻപനും അപ്പോളോഡോറസ് ആയിരുന്നു.



</doc>
<doc id="164700" url="https://ml.wikipedia.org/wiki?curid=164700" title="തദ്ദേശ ഭരണ സ്ഥാപനങ്ങൾ">
തദ്ദേശ ഭരണ സ്ഥാപനങ്ങൾ

തദ്ദേശ ഭരണ സ്ഥാപനങ്ങൾ ഇന്ത്യയിലെ ഗ്രാമങ്ങളിലെയും നഗരങ്ങളിലെയും പ്രാദേശിക ഭരണകൂടങ്ങളാണ്.നിയമ നിർമ്മാണമൊഴികെയുള്ള വിപുലമായ അധികാരങ്ങളും ചുമതലകളുമാണ് ഇവക്കുള്ളത് .ഇപ്പോഴത്തെ പഞ്ചായത്തുകൾ 1992 ലെ 73ആം ഭരണ ഘടനാഭേധഗതി പ്രകാരം ഉണ്ടാക്കിയ പഞ്ചായത്തി രാജ് നിയമപ്രകാരമാണ് നടപ്പിലായത്.
1992ൽ തന്നെ പാസ്സാക്കിയ നഗരപാലികാ നിയമപ്രകാരം74ആം ഭരണ ഘടനാഭേധഗതിപ്രകാരം നിലവിൽ വന്നവയാണ് ഇപ്പോഴുള്ള മുനിസിപ്പൽ കോർപ്പറേഷനുകളും നഗരസഭകളും.
കെട്ടിടങ്ങളും സ്ഥാപനങ്ങളും നിർമ്മിക്കാനും നടത്തിക്കൊണ്ടുപോകാനും അനുമതി നൽകുന്നത് തദ്ദേശ ഭരണ സ്ഥാപനങ്ങളാണ്.ഇവയുടെ അനുമതി ഇല്ലാതെ യാതൊരു സ്ഥാപനത്തിനും പ്രവർത്തിക്കാൻ ആവില്ല.കെട്ടിടങ്ങളിൽ നിന്നും തൊഴിലാളികളിൽ നിന്നും നികുതി പിരിക്കുന്നതിനുള്ള അവകാശവും തദ്ദേശ ഭരണ സ്ഥാപനങ്ങൾക്കാണ്.അതു കൂടാതെ കെട്ടിടങ്ങളും സ്ഥാപനങ്ങളും നിർർമ്മിച്ച് വാടകക്ക് നൽകാനും ഇവക്ക് അവ്കാശമുണ്ട്.
പ്രാദേശിക ഗതാഗത സൗകര്യം ഒരുക്കൽ ,പാർപ്പിടമില്ലാത്തവർക്ക് വീട് നിർമ്മിച്ചു നൽകൽ,കൃഷിയും ഉല്പാധനം മേഖലയും പ്രോൽസാഹിപ്പിക്കുക ,മാലിന്യനിർമ്മാർജ്ജനം.


</doc>
<doc id="164702" url="https://ml.wikipedia.org/wiki?curid=164702" title="ഇന്ത്യയിലെ ഭരണഘടനാസ്ഥാപനങ്ങൾ">
ഇന്ത്യയിലെ ഭരണഘടനാസ്ഥാപനങ്ങൾ

സ്വയംഭരണവും സ്വതന്ത്രാധികാരങ്ങളും ഉള്ള ഇന്ത്യൻ ഭരണഘടന പ്രകാരം നിലവിൽ വന്ന സ്ഥാപനങ്ങൾക്കാണ് ഭരണഘടനാസ്ഥാപനങ്ങൾ എന്നുപറയുന്നത്. സർക്കാരുകൾക്കോ കോടതികൾക്കോ ഇവയെ നിയന്ത്രിക്കാൻ അധികാരമില്ല. ഇത്തരം സ്ഥാപനങ്ങളിലെ ആർക്കെങ്കിലും എതിരെ നടപടി എടുക്കാൻ പാർലമെന്റിനു മാത്രമെ അധികാരമുള്ളൂ.

കോടതികൾ, കേന്ദ്ര-സംസ്ഥാന സർക്കാരുകൾ, തദ്ദേശസ്വയംഭരണസ്ഥാപനങ്ങൾ എന്നിവക്കു പുറമേ താഴെക്കൊടുക്കുന്നവയും ഭരണഘടനാസ്ഥാപനങ്ങളാണ്.


</doc>
<doc id="164719" url="https://ml.wikipedia.org/wiki?curid=164719" title="ജില്ലാ പഞ്ചായത്ത്">
ജില്ലാ പഞ്ചായത്ത്

ഇന്ത്യയിലെ ജില്ലാ തലത്തിലൂള്ള തദ്ദേശസ്വയംഭരണ സ്ഥാപനമാണ്‌ ജില്ലാ പഞ്ചായത്ത് അഥവാ ജില്ലാ പരിഷത്.ത്രിതല സംവധാനത്തിലെ ഏറ്റവും മുകളിലത്തെ കണ്ണിയാണിത്.

സ്വാതന്ത്ര്യത്തിനുശേഷം ഭാരതത്തിൽ, കേന്ദ്ര, സംസ്ഥാന സർക്കാരുകൾ നിലവിൽ വന്നെങ്കിലും, ഗാന്ധിജി വിഭാവനം ചെയ്ത ഗ്രാമസ്വരാജ് എന്ന സങ്കല്പ്പത്തിലൂന്നിയ സർക്കാരുകൾ രൂപവത്കരിക്കുന്നത് സംബന്ധിച്ച് വ്യക്തമായ വ്യവസ്ഥകൾ ഭരണഘടനയിൽ ഉൾപ്പെടുത്തിയിരുന്നില്ല.
ഭരണഘടനയിലെ "നിർദ്ദേശക തത്ത്വങ്ങളിൽ" പ്രാദേശിക സർക്കാരുകളായ "വില്ലേജ് പഞ്ചായത്തുകൾ"എന്നിവ, സംസ്ഥാനങ്ങളുടെ ഇംഗിതമനുസരിച്ച് രൂപവത്കരിക്കുവാൻ മാത്രമേ വ്യവസ്ഥയുണ്ടായിരുന്നുള്ളൂ. ഇതിനനുസരിച്ച് സംസ്ഥാനങ്ങളിൽ അതാതു സ്ഥലങ്ങളിലെ രാഷ്ട്രീയ, സാമൂഹിക സാഹചര്യങ്ങൾക്കനുസരിച്ച് പഞ്ചായത്തുകൾ നിലവിൽ വന്നു. എന്നാൽ ഗാന്ധിജിയുടെ കാഴ്ചപ്പാടിലുള്ള പഞ്ചായത്തുകൾ നിലവിൽ വരുന്നതിന്‌ ഭരണഘടന ഭേദഗതിചെയ്യേണ്ടിവന്നു. 1992-ൽ ഇന്ത്യൻ ഭരണഘടനയിൽ 73,74 ഭേദഗതികൾ വരുത്തി, ഗ്രാമങ്ങളിൽ ഗ്രാമപഞ്ചായത്തുകളും നഗരങ്ങളിൽ നഗരപാലികാ സ്ഥാപനങ്ങളും രൂപവത്കരിച്ചു. ഇതിലേക്കായി 11,12 എന്നീ പട്ടികകളും ഉൾപ്പെടുത്തി. കേരളത്തിൽ ത്രിതലപഞ്ചായത്ത് സം‌വിധാനം രൂപവത്കരിച്ചുകൊണ്ട് 1994-ലെ കേരളാ പഞ്ചായത്തീരാജ് നിയമം പാസ്സാക്കുകയും ജില്ലാ, ബ്ലോക്ക്, ഗ്രാമപഞ്ചായത്തുകൾ 1995 ഒക്ടോബർ 2ന്‌ നിലവിൽ വരികയും ചെയ്തു.

ജില്ലാ പഞ്ചായത്തിന് നേതൃത്വം നൽകുന്നത് ജില്ലാ പഞ്ചായത്ത് പ്രസിഡൻറ്, വൈസ് പ്രസിഡൻറ് എന്നിവരാണ്.





</doc>
<doc id="164727" url="https://ml.wikipedia.org/wiki?curid=164727" title="കലക്ട്രേറ്റ്">
കലക്ട്രേറ്റ്

കലക്ട്രേറ്റ് ഇന്ത്യയിലെ ജില്ലാഭരണാധികാരിയും ജില്ലാ മജിസ്ട്രേറ്റുമായ ജില്ലാ കലക്ടറുടെ കാര്യാലയം. ഇതോടനുബന്ധിച്ചുള്ള ഓഫീസ് സമുച്ചയത്തിലാണ് സംസ്ഥാന സർക്കാരുകളുടെ കീഴിലുള്ള വകുപ്പുകളുടെ ജില്ലാ കാര്യാലയങ്ങൾ പ്രവർത്തിക്കുന്നത്.


</doc>
<doc id="164753" url="https://ml.wikipedia.org/wiki?curid=164753" title="ഇലപ്രാണി">
ഇലപ്രാണി

ഇലക്ക് സമാനമായ രൂപമുള്ള ഷഡ്പദമാണ് ഇലപ്രാണി. "Phylliidae" എന്നാണ് ഇവ അറിയപ്പെടുന്നത്.ഇലകളിൽ ഒളിച്ചിരുന്ന് ശത്രുക്കളിൽ നിന്ന് രക്ഷപെടുവാൻ ഇവയുടെ രൂപം ഇവയെ സഹായിക്കുന്നു ഇവ നടക്കും ഇലകളെന്നും പറയാറുണ്ട്. ചിറകുകളൂള്ള ഇനങ്ങൾക്ക് അല്പദൂരം പറക്കുവാനും കഴിയും.Phylliidae (often misspelled Phyllidae) എന്ന ജൈവകുടുംബത്തിൽ പെട്ടവയാണിവ.



</doc>
<doc id="164755" url="https://ml.wikipedia.org/wiki?curid=164755" title="പനയമ്പാല">
പനയമ്പാല

കോട്ടയം ജില്ലയിൽ കറുകച്ചാൽ പഞ്ചായത്തിൽ സ്ഥിതി ചെയ്യുന്ന ഒരു ഗ്രാമമാണ് പനയമ്പാല. കറുകച്ചാൽ - മല്ലപ്പള്ളി റോഡിൽ വെട്ടിക്കാവുങ്കൽ മുതൽ നടുക്കപ്പടി വരെയുള്ള സ്ഥലവും, കവളിമാവ് വഴിയിൽ ചെരുപുരം വരെയും ഉള്ള സ്ഥലങ്ങൾ പനയമ്പാല എന്നാ പേരിൽ അറിയപ്പെടുന്നു - സെൻറ് സെബാസ്ത്യൻ കത്തോലിക്കാ ദൈവാലയം ഇവിടെയാണു സ്ഥിതി ചെയ്യുക. ചങ്ങനാശ്ശേരി അതിരൂപതയുടെ കീഴിലെ ഈ ദേവാലയത്തിലെ വികാരി റവ.ഫാ.ജോൺസൺ തുണ്ടിയിലാണ്. 150 അംഗങ്ങളുള്ള ഈ ഇടവകയിൽ പതിവായി രാവിലെ 6.30യ്ക്കു വി.കുർബാനയുണ്ട്. വെള്ളിയാഴ്ച രാവിലെ 11 മണിക്കു നടക്കുന്ന വചന പ്രഘോഷണത്തിലും ആരാധനയിലും അനേകായിരങ്ങൾ സംബന്ധിക്കുന്നു


</doc>
<doc id="164762" url="https://ml.wikipedia.org/wiki?curid=164762" title="വയനാട് ജില്ലാ പഞ്ചായത്ത്">
വയനാട് ജില്ലാ പഞ്ചായത്ത്

വയനാട് ജില്ലാ പഞ്ചായത്തിൽ ആകെ 16 ഡിവിഷനുകളാണ് ഉള്ളത്. അതിർത്തികൾ പടിഞ്ഞാറ് കോഴിക്കോട്,മലപ്പുറം ജില്ലകൾ,കിഴക്ക് തമിഴ്നാട്ടിലെ നീലഗിരി ജില്ല,വടക്ക് കണ്ണൂർ ജില്ലയും കർണ്ണാടകത്തിലെ കുടക് ജില്ലയും,തെക്ക് കർണ്ണാടകത്തിലെ ചാമരാജ് നഗർ ജില്ല. കൽപ്പറ്റ, സുൽത്താൻ ബത്തേരി, മാനന്തവാടി മുനിസിപ്പാലിറ്റികൾ ഒഴികെയുള്ള വയനാട് ജില്ലയിലെ എല്ലാ സ്ഥലങ്ങളും ഇതിൽ ഉൾപ്പെടുന്നു. 
വയനാട് ലോക്സഭാ മണ്ഡലത്തിൽപ്പെട്ട ഈ ജില്ലാ പഞ്ചായത്തിൽ നാലു ബ്ലോക്ക് പഞ്ചായത്തുകളും, മൂന്ന് നിയമസഭാ മണ്ഡലങ്ങളും, ഇരുപത്തിമൂന്ന് ഗ്രാമ പഞ്ചായത്തുകളും ഉൾപ്പെടുന്നു.


</doc>
<doc id="164767" url="https://ml.wikipedia.org/wiki?curid=164767" title="സെൻട്രൽ ഡ്രഗ് റിസർച്ച് ഇൻസ്റ്റിറ്റ്യൂട്ട്, ലഖ്നൗ">
സെൻട്രൽ ഡ്രഗ് റിസർച്ച് ഇൻസ്റ്റിറ്റ്യൂട്ട്, ലഖ്നൗ

ലഖ്നൌവിലുളള ഈ ഔഷധഗവേഷണ കേന്ദ്രം 1951 ലാണ് സ്ഥാപിതമായത്. സി. ഡി. ആർ. ഐ എന്ന ചുരുക്കപ്പേരിൽ കൂടുതലറിയപ്പെടുന്ന ഈ സ്ഥാപനം സി. എസ്. ഐ. ആറിൻറെ ഘടകമാണ്, ഈ സ്ഥാപനത്തിൽ പരികല്പന മുതൽ വിപണി വരെയുളള പരസ്പര പൂരകങ്ങളായ വിവിധ മേഖലകളിൽ ഗവേഷണ പരീക്ഷണങ്ങൾ നടക്കുന്നു. രോഗനിർണ്ണയത്തിനും ഔഷധഗവേഷണത്തിനും, പ്രതിരോധകുത്തിവെപ്പുകൾ കണ്ടുപിടിക്കുന്നതിനും ആവശ്യമായ എല്ലാ വിധ ആധുനിക സജ്ജീകരണങ്ങളും സൌകര്യങ്ങളും ഇവിടെ ലഭ്യമാണ്. 
പ്രവർത്തന സൌകര്യവും കാര്യക്ഷമതയും കണക്കിലെടുത്തുകൊണ്ട് ഗവേഷകരെ 14 വിഭാഗങ്ങളിലായി വേർതിരിച്ചിരിക്കുന്നു.

ലോകത്ത് ആദ്യമായി സ്ടെറോയ്ഡ് അല്ലാത്ത ഒരു ഗർഭനിരോധന ഔഷധം രൂപപ്പെടുത്തിയെടുത്തത് സി. ഡി. ആർ. ഐ ആണ്. സഹേലി (ഹിന്ദുസ്ഥാൻ ലാററക്സ്) സെൻട്രോൺ (ടോറൻറ് ഫാർമസ്യൂട്ടികൽസ്) എന്നീ പേരുകളിൽ ഇത് വിപണിയിൽ ലഭ്യമാണ്.
പ്രചാരത്തിലുളള ലിഗ്നോകൈനിനെക്കാൾ വീര്യവും സുരക്ഷിതത്വവുമുളള ഈ ലോക്കൽ അനസ്തെററിക് തെമിസ് കെമിക്കൽസ് 
സെൻറോബ്ലോക് എന്ന പേരിൽ മാർക്കററിലെത്തിച്ചിരിക്കുന്നു. 
അർട്ടെമീഷ്യ അന്നുവാ എന്ന ചെടിയിൽ നിന്ന് വേർതിരിച്ചെടുക്കപ്പെട്ട മലേറിയക്കെതിരായുളള ഈ ഔഷധം ഇ മാൽ എന്ന പേരിൽ 
ലഭ്യമാണ് (തെമിസ് കെമിക്കൽസ്) 

മലേറിയ പുനരാവർത്തന നിരോധകമായ ഇത് നി ക്കോ ളസ് പിരാമൾ ക്ലോറോക്വിനിനോടൊപ്പം സമ്മിശ്രണമായി ആബ്ലാക്വിൻ എന്ന പേരിൽ മാർക്കററിലെത്തിച്ചിരിക്കുന്നു 
കോമ്മിഫോറ മുകുൾ എന്ന ചെടിയിൽ നിന്ന് വേർതിരിച്ചെടുക്കപ്പെട്ട, കൊഴുപ്പ് നിയന്ത്രിക്കാനുളള ഈ ഔഷധം ഗുഗുലിപ് 
എന്ന പേരിലാണ് സിപ്ല ലിമിററഡ് പുറത്തിറക്കിയിരിക്കുന്നത്. 
യൂണികെം ലാബറട്ടറീസ് ലിമ്ററഡ് ഡൈലക്സ്-സി എന്ന പേരിൽ ലഭ്യമാക്കിയിരിക്കുന്ന ഇത് MTP സന്ദർഭങ്ങളിൽ ഉപയോഗിക്കുന്നു.

ഗുഗുൽസ്ടെറോൺ (2008), എൻഡോപെറോക്സൈഡ്(2009)
എം.എം ധർ (1971), ഡി.എസ്.ഭാക്കുനി (1975), ജി.പി. ദത്ത(1976) ബി എസ് ശ്രീവാസ്തവ(1984), സി.എം ഗുപ്ത (1986),
വി. ഭാക്കുനി (2006)

ബി. എൽ തെക്വാനി (1990), വി. ഭാക്കുനി (1996), നീനാ ഗോയൽ(1997), സമന ഹബീബ് (2001), എ.കെ മിശ്ര (2005), 
എം.എസ്. അഖ്ത്തർ(2006)

നീനാ ഗോയൽ(1993), പ്രതിമാ ശ്രീവാസ്തവ (1996), എം.എസ്. അഖ്ത്തർ(2006)

സെൻട്രൽ ഡ്രഗ് റിസർച്ച് ഇൻസ്റ്റിറ്റ്യൂട്ട്, ലഖ്നൌ 226001, ഇന്ത്യ
ഫോ 91(0522)-2610952


</doc>
<doc id="164773" url="https://ml.wikipedia.org/wiki?curid=164773" title="പി.കെ. കുഞ്ഞച്ചൻ">
പി.കെ. കുഞ്ഞച്ചൻ

ഒന്നും, രണ്ടും കേരളനിയമസഭകളിൽ മാവേലിക്കര നിയോജകമണ്ഡലത്തേയും മൂന്നാം നിയമസഭയിൽ പന്തളം നിയോജകമണ്ഡലത്തേയും പ്രതിനിധീകരിച്ച ഒരു രാഷ്ട്രീയ നേതാവായിരുന്നു പി.കെ. കുഞ്ഞച്ചൻ (ഒക്ടോബർ 1925 - 14 ജൂൺ 1991). സി.പി.ഐ.എം. പ്രതിനിധിയായാണ് ഇദ്ദേഹം മൂന്നാം കേരള നിയമസഭയിലേക്കെത്തിയത്. 1954-1956 കാലഘട്ടങ്ങളിൽ തിരുക്കൊച്ചി നിയമസഭയിൽ ഇദ്ദേഹം അംഗമായിരുന്നു. 1973-79 വരേയും 188-91 വരേയും രാജ്യസഭയിലും കുഞ്ഞച്ചൻ അംഗമായിരുന്നു.

സി.പി.ഐ.എം.ന്റെ സംസ്ഥാന സെക്രട്ടറിയേറ്റംഗം, കേന്ദ്രകമ്മിറ്റിയംഗം, സംസ്ഥാന ഭവനവികസന കോർപ്പറേഷൻ അംഗം, അഖിലേന്ത്യാ കർഷകതൊഴിലാളി യൂണിയൻ ജനറൽ സെക്രട്ടറി എന്നീ നിലകളിലും കുഞ്ഞച്ചൻ പ്രവർത്തിച്ചിട്ടുണ്ട്. സ്വാതന്ത്ര്യസമരവുമായി ബന്ധപ്പെട്ട് പ്രവർത്തിച്ചിരുന്ന കുഞ്ഞച്ചൻ കരസേനയിൽ ഒരു ക്ലാർക്കായും സേവനമനുഷ്ഠിച്ചിരുന്നു. ഇതിനു ശേഷമാണ് ഇദ്ദേഹം സി.പി.ഐ.യിൽ അംഗത്വമെടുത്തത്.


</doc>
<doc id="164796" url="https://ml.wikipedia.org/wiki?curid=164796" title="ഇടപ്പോൺ">
ഇടപ്പോൺ

ആലപ്പുഴ ജില്ലയിലെ നൂറനാട് പഞ്ചായത്തിൽ സ്ഥിതി ചെയ്യുന്ന ഒരു സ്ഥലമാണ് ഇടപ്പോൺ. അച്ചൻകോവിലാറിന്റെ തീരത്തായതിനാൽ നെൽകൃഷി വളരെയധികം നടക്കുന്നിടമാണ്. പന്തളം - മാവേലിക്കര പാതയിൽ പന്തളത്തു നിന്നും 4 കി.മീ മാറിയാണ് ഇടപ്പോൺ.


edappon high school


</doc>
<doc id="164798" url="https://ml.wikipedia.org/wiki?curid=164798" title="യൂണിയൻ പബ്ലിക് സർവീസ് കമ്മീഷൻ">
യൂണിയൻ പബ്ലിക് സർവീസ് കമ്മീഷൻ

ഇന്ത്യൻ ഭരണഘടനയുടെ 315 മുതൽ 323 വരെയുള്ള അനുഛേദങ്ങളിൽ കേന്ദ്ര-സംസ്ഥാന പബ്ലിക് സർവ്വീസ് കമ്മീഷനുകളെക്കുറിച്ച് പ്രതിപാദിയ്ക്കുന്നു. ഭാരതത്തിലെ ആദ്യത്തെ പബ്ലിക് സർവ്വീസ് കമ്മീഷൻ 1926 ഒക്ടോബർ 1-നാണ് രൂപം കൊണ്ടത്. കേന്ദ്ര-സംസ്ഥാന സർക്കാറുകളുടെ വിവിധ സർവ്വീസുകളിലേയ്ക്ക് ഉദ്യോഗാർത്ഥികളെ മത്സരപരീക്ഷകൾ മുഖേന പ്രവേശിപ്പിയ്ക്കുകയെന്നതാണ് പ്രധാന ചുമതല. യൂണിയൻ പബ്ലിക് സർവ്വീസ് കമ്മീഷനിലെ (UPSC) അംഗങ്ങളെ പ്രസിഡന്റ് നിയമിയ്ക്കുന്നു. സംസ്ഥാനങ്ങളിലേത് ഗവർണറിലും നിക്ഷിപ്തമായിരിക്കുന്നു.
പകുതി അംഗങ്ങൾ കേന്ദ്രത്തിലെയോ സംസ്ഥാനങ്ങളിലേയോ സർവ്വീസിൽ കുറഞ്ഞത് പത്തു വർഷം പൂർത്തിയാക്കിയിരുന്നവർ ആയിരിക്കണം എന്നു നിഷ്കർഷയുണ്ട്. ചെയർമാനെ കൂടാതെ 9 അംഗങ്ങൾ ഇപ്പോൾ നിലവിലുണ്ട്. (ജൂലായ് - 2011 പ്രകാരം)
അംഗങ്ങൾക്ക് 6 വർഷമോ അല്ലെങ്കിൽ 65 വയസോ ഏതാണ് ആദ്യം അതാണ് അംഗത്തിന്റെ കാലാവധി.


</doc>
<doc id="164802" url="https://ml.wikipedia.org/wiki?curid=164802" title="അപ്പോളോണിയസ് (ട്രാലസ്)">
അപ്പോളോണിയസ് (ട്രാലസ്)

ബി.സി. 2-ആം നൂറ്റാണ്ടിൽ ജീവിച്ചിരുന്ന പ്രശസ്തനായ ഒരു യവനശില്പിയായിരുന്നു അപ്പോളോണിയ്സ് (ട്രാലസ്). ഏഷ്യാമൈനറിൽ കരിയ എന്ന സ്ഥലത്താണ് ഇദ്ദേഹം ജീവിച്ചിരുന്നത്. തന്റെ സഹോദരനായ ടാറിസ്കസുമായി സഹകരിച്ച് "ഫാർനസ് ബുൾ" (Farnes Bull) എന്നറിയപ്പെടുന്ന വെണ്ണക്കൽ പ്രതിമ നിർമിച്ചു. സീത്തുസും ആംഫിയോണും ചേർന്നു പ്രതികാരോജ്വലനായ ഡിർസയെ ഒരു കാട്ടുകാളയുടെ കൊമ്പിൽ കെട്ടിയിടുന്നതാണ് ഇതിലെ പ്രതിപാദ്യം.



</doc>
<doc id="164811" url="https://ml.wikipedia.org/wiki?curid=164811" title="കേന്ദ്ര വിജിലൻസ് കമ്മീഷൻ">
കേന്ദ്ര വിജിലൻസ് കമ്മീഷൻ

കേന്ദ്ര വിജിലൻസ് കമ്മീഷൻ 1964 ൽ രൂപീകരിക്കപ്പെട്ടു.ഇതു ഒരു സ്റ്റാറ്റിയൂട്ടറി ബോഡിയാണ് .കേന്ദ്ര സർക്കാരിന് കീഴിലുള്ള മുഴുവൻ സ്ഥാപനങ്ങളിലെയും പ്രവർത്തനങ്ങൾ നിരീക്ഷിക്കുകയും കാര്യക്ഷമമായും അഴിമതിമുക്തമായും ഇവപ്രവർത്തിക്കുന്നുണ്ടെന്ന് ഉറപ്പു വരുത്തുകയുമാണ് കേന്ദ്ര വിജിലൻസ് കമ്മീഷന്റെ മുഖ്യ ജോലി.മുഖ്യ വിജിലൻസ് കമ്മീഷണറും ,വിജിലൻസ് കമ്മീഷണർമാരും അടങ്ങുന്നാതാണ് കേന്ദ്ര വിജിലൻസ് കമ്മീഷൻ.ഇതിന് സ്വന്തമായി സെക്രട്ടറിയേറ്റും മറ്റ് അനുബന്ധ ഉദ്യോഗസ്ഥരുമുണ്ട്. 

പ്രധാനമന്ത്രി ,കേന്ദ്ര ആഭ്യന്തര മന്ത്രി ,ലോക്സഭയിലെ പ്രതിപക്ഷനേതാവ് എന്നിവരുടെ ഉപദേശപ്രകാരം രാഷ്ട്രപതിയാണ് മുഖ്യ വിജിലൻസ് കമ്മീഷണറെ നിയമിക്കുന്നത്.

മുഖ്യ വിജിലൻസ് കമ്മീഷണറോ , വിജിലൻസ് കമ്മീഷണർമാരോ പ്രസ്തുത പദവിയിൽ ഇരിക്കാൻ യോഗ്യരല്ലെന്നോ , ക്രമക്കേടുകൾ കാണിച്ചതായോ ചൂണ്ടിക്കാണിച്ചാൽ രാഷ്ട്രപതിയാണ് ഇവരെ പിരിച്ചുവിടുക. മലയാളിയായ പി.ജെ.തോമസ് ഐ.എ.എസ് ആണ് ഇത്തരത്തിൽ പിരിച്ചുവിടപ്പെട്ട ആദ്യത്തെ മുഖ്യ വിജിലൻസ് കമ്മീഷണർ (2011 മാർച്ച്).


</doc>
<doc id="164812" url="https://ml.wikipedia.org/wiki?curid=164812" title="ദേശീയ വനിതാ കമ്മീഷൻ">
ദേശീയ വനിതാ കമ്മീഷൻ

വനിതകളുടെ ക്ഷേമത്തിനും അവകാശങ്ങൾ സംരക്ഷിക്കുന്നതിനുമായി 1992-ൽ നിലവിൽ വന്ന ഒരു ഭരണഘടനാ സ്ഥാപനമാണ് ദേശീയ വനിതാ കമ്മീഷൻ (). ന്യൂഡൽഹിയാണ് ഇതിന്റെ ആസ്ഥാനം.

സ്ത്രീകൾക്കെതിരായ എല്ലാ അക്രമങ്ങളെക്കുറിച്ചും അന്യോഷിക്കുന്നതിനും ആവശ്യമായ നടപടികൾ എടുക്കുന്നതിനും വനിതാ കമ്മീഷന് അധികാരമുണ്ട്.എല്ലാ സംസ്ഥാനങ്ങളിലും സംസ്ഥാന വനിതാ കമ്മീഷനുകൾ പ്രവർത്തിക്കുന്നു. ഇതു കൂടാതെ പെൺ ഭ്രൂണഹത്യക്കെതിരെയും സ്ത്രീധനത്തിനെതിരെയും മറ്റും ബോധവൽക്കരണപരിപാടികൾ കമ്മീഷൻ സംഘടിപ്പിക്കുന്നു.


</doc>
<doc id="164818" url="https://ml.wikipedia.org/wiki?curid=164818" title="കാർട്ടൂണിസ്റ്റ് കുട്ടി">
കാർട്ടൂണിസ്റ്റ് കുട്ടി

ഇന്ത്യയിലെ പ്രമുഖ കാർട്ടൂണിസ്റ്റുകളിലൊരാളായിരുന്നു പി.കെ.എസ്. കുട്ടി (പുതുക്കൊടി കൊട്ടുതൊടി ശങ്കരൻകുട്ടി) എന്ന കാർട്ടൂണിസ്റ്റ് കുട്ടി (1921 സെപ്തംബർ 4 - 2011 ഒക്ടോബർ 22). കുട്ടിയുടെ രാഷ്ട്രീയ കാർട്ടൂണുകൾ സവിശേഷ ശ്രദ്ധയാകർഷിച്ചവയാണ്.
പാലക്കാട് ജില്ലയിലെ ഒറ്റപ്പാലത്ത് നാരായണ മേനോന്റെയും ലക്ഷ്മി അമ്മയുടെയും മകനായി 1921 സെപ്തംബർ 4-ന് ജനനം. ഒറ്റപ്പാലം എൻ.എസ്.എസ് കോളേജ്, കോഴിക്കോട് മലബാർ ക്രിസ്ത്യൻ കോളേജ് എന്നിവിടെങ്ങളിലായി വിദ്യാഭ്യാസം. ഹൈസ്കൂൾ കാലം മുതൽ കാർട്ടൂൺ രചനയിൽ താത്പര്യം പ്രകടിപ്പിച്ചിരുന്നു. കോളേജിലെ ഇംഗ്ലീഷ് വിഭാഗം അധ്യാപകരിലൊരാളായിരുന്ന പ്രശസ്ത മലയാള സാഹിത്യകാരൻ സഞ്ജയന്റെ പ്രോത്സാഹനപ്രകാരം കോളേജ് മാഗസിനു വേണ്ടി കാർട്ടൂണുകൾ വരച്ചു തുടങ്ങിയതോടെ ഈ രംഗത്ത് കൂടുതൽ സജീവമായി. കുട്ടി സഞ്ജയന്റെ . പഠനം പൂർത്തിയായ ശേഷം വീട്ടിലിരുന്ന കുട്ടിയെ സഞ്ജയൻ കത്തയച്ചു വരുത്തി "വിശ്വരൂപം" എന്ന തന്റെ വാരികയിൽ ചിത്രങ്ങൾ വരയ്ക്കുവാനായി നിയോഗിക്കുകയുണ്ടായി. 

പിന്നീട് ഡെൽഹിയിലെത്തിയ കുട്ടി കാർട്ടൂണിസ്റ്റ് ശങ്കറുമായി ബന്ധം സ്ഥാപിച്ചു. കുട്ടിയുടെ ബന്ധു കൂടിയായ വി.പി. മേനോനാണ് ഇതിനു മുൻകൈ എടുത്തത്. കുട്ടി ശങ്കറിനെ ഗുരുവായി സ്വീകരിക്കുകയും അദ്ദേഹത്തിൽ നിന്ന് കാർട്ടൂൺ-ചിത്രകലാ രംഗത്ത് കൂടുതൽ പ്രായോഗികപരിശീലനം നേടുകയും ചെയ്തു.

ശങ്കറിന്റെ കീഴിൽ ആറ് മാസത്തെ പരിശീലനത്തിനുശേഷം 1941 ജനവരി 2-ന് ജവഹർലാൽ നെഹ്രു തുടക്കമിട്ട ലക്നോയിൽ നിന്നു പ്രസിദ്ധീകരിച്ചു കൊണ്ടിരുന്ന "നാഷണൽ ഹെറാൾഡ്" എന്ന ഇംഗ്ലീഷ് ദിനപ്പത്രത്തിൽ കാർട്ടൂണിസ്റ്റായി. ക്വിറ്റ് ഇന്ത്യാ സമരകാലത്ത് നാഷണൽ ഹെറാൾഡ് അടച്ചു പൂട്ടപ്പെട്ടതിനെ തുടർന്ന് 1943 മുതൽ 1945 വരെ മദ്രാസിൽ നിന്നുള്ള "മദ്രാസ് വാർ റിവ്യൂ." എന്ന പ്രസിദ്ധീകരണത്തിലും 1945 മുതൽ 1946 വരെ ബോംബെയിൽ നിന്നുള്ള "ഫ്രീ പ്രസ് ജേർണൽ" എന്ന പത്രത്തിലും പ്രവർത്തിച്ചു. 1946-ൽ ഡെൽഹിയിൽ മടങ്ങി എത്തിയ അദ്ദേഹം 1951 വരെ "നാഷണൽ കോൾ", "അമർഭാരത്" , "ഇന്ത്യൻ ന്യൂസ് ക്രോണിക്കിൾ" തുടങ്ങിയ വിവിധ പ്രസിദ്ധീകരണങ്ങളിൽ പ്രവർത്തിച്ചു. 1948-ൽ ആരംഭമിട്ട ശങ്കേഴ്സ് വീക്കിലിയിലും കുട്ടിയുടെ കാർട്ടൂണുകൾ വന്നിരുന്നു. 1951-ൽ കൊൽക്കത്തയിലെ ആനന്ദബസാർ ഗ്രൂപ്പിൽ ചേർന്ന കുട്ടി 35 വർഷം "ആനന്ദബസാർ പത്രിക" ഉൾപ്പെടെയുള്ള അവരുടെ വിവിധ പ്രസിദ്ധീകരണങ്ങളിൽ പ്രവർത്തിച്ചു. തുടർന്ന് "ആജ്‌കൽ" ഗ്രൂപ്പിൽ അംഗമായി. 1997-ൽ അദ്ദേഹം സജീവ കാർട്ടൂൺ രചനയ്ക്ക് വിരാമമിട്ട് അമേരിക്കയിലേക്ക് പോയി. 

വായിക്കാനറിയാത്തവർക്കുപോലും ആസ്വദിക്കാൻ കഴിയുന്നതാവണം കാർട്ടൂൺ എന്ന് കുട്ടി വിശ്വസിച്ചിരുന്നു. അതിനാൽ അദ്ദേഹം തന്റെ രചനകളിൽ കഴിയുന്നടത്തോളം കമന്റ്‌സ് കുറക്കുവാനും ചിത്രീകരണം ശക്തമാക്കുവാനും ശ്രദ്ധിച്ചിട്ടുണ്ട്. 1947 ഓഗസ്റ്റ് 14-ന് രാത്രി ഇന്ത്യയുടെ സ്വാതന്ത്ര്യലബ്ധിയോടനുബന്ധമായി പാർലമെന്റ് സെൻട്രൽ ഹാളിലെ നെഹ്രുവിന്റെയും ഡോ:രാധാകൃഷ്നന്റെയും പ്രസംഗങ്ങൾക്ക് സാക്ഷ്യം വഹിച്ച കുട്ടിയുടെ തൂലികയിൽ നിന്നും സ്വാതന്ത്യത്തിനു മുൻപും പിൻപും നടന്ന നിർണായക രാഷ്ട്രീയ മാറ്റങ്ങളെല്ലാം കാർട്ടൂണുകളായി പുറത്തു വന്നിട്ടുണ്ട്. അവയൊക്കെ ജനശ്രദ്ധ പിടിച്ചു പറ്റുകയും ചെയ്തിട്ടുണ്ട്. 1987-ലെ ഹരിയാനാ തെരഞ്ഞെടുപ്പിലുണ്ടായ പരാജയത്തെത്തുടർന്നുള്ള കോൺഗ്രസ്സിന്റെ അവസ്ഥയെ മൈക്കലാഞ്ജലോയുടെ വിശ്വപ്രസിദ്ധമായ പിയേത്താ ശില്പത്തിന് അനുരൂപമായി ചിത്രീകരിച്ചത് അതിലൊന്നാണ്. കോൺഗ്രസ്സിനു മേൽ ആരോപിക്കപ്പെട്ട ഇറ്റാലിയൻ ബന്ധം ഈ വിഷയം തെരഞ്ഞെടുക്കുവാനൊരു കാരണമായിട്ടുണ്ട്. അതേസമയം തന്നെ കമ്മ്യൂണിസ്റ്റുകാർക്ക് പൊതുവേ നർമ്മബോധം കുറവാണെന്നും അതാണ് സോവിയറ്റ് യൂണിയനിലെ പാർട്ടിയുടെ തകർച്ചക്ക് നിദാനമായതെന്നുമുള്ള വിമർശനവും അദ്ദേഹം നടത്തിയിട്ടുണ്ട്. കുട്ടി പാകിസ്താനെതിരെ വരച്ച കാർട്ടൂൺ വലിയ വിവാദം സൃഷ്ടിക്കുകയുണ്ടായി. അതുപോലെ ഹിന്ദു കോഡ് ബിൽ, വിമോചന സമരം എന്നിവയെക്കുറിച്ചുള്ള കാർട്ടൂണുകളും ഒച്ചപ്പാടുണ്ടാക്കിയിട്ടുണ്ട്.

"ചിരിയുടെ സംവത്സരങ്ങൾ - ഒരു കാർട്ടൂണിസ്റ്റിന്റെ സ്മരണകൾ" എന്നാണ് കുട്ടിയുടെ ആത്മകഥയുടെ പേര്.
"കുട്ടിയോടോപ്പം ചിരിക്കുക" എന്നതാണ് അദ്ദേഹത്തിന്റെ മറ്റൊരു കൃതി.


</doc>
<doc id="164824" url="https://ml.wikipedia.org/wiki?curid=164824" title="ശോഭാ ജോൺ">
ശോഭാ ജോൺ

കേരളത്തിലെ കുപ്രശസ്തയായ ഒരു സ്ത്രീ. അനവധി പീഡനക്കേസുകളിൽ പ്രതിയാണ്. തന്ത്രിക്കേസ്, വരാപ്പുഴകേസ് എന്നിങ്ങനെ അനവധി കേസുകളിൽ പ്രതി. ഒക്ടോബർ നാലിന് ബാംഗ്ലൂരിലെ റിച്ച്മണ്ട് റോഡിലുള്ള ലൈഫ്‌സ്റ്റൈൽ ഷോപ്പിങ് മാളിൽവെച്ച് പോലീസ് അറസ്റ്റു ചെയ്തു. ഇപ്പോൾ ജയിലിൽ. കൂട്ടു പ്രതി ബെച്ചു റഹ്മാൻ. വാരാപ്പുഴയിൽ നടന്ന പീഡനത്തിലെ മുഖ്യകാരണക്കാരി എന്ന കാരണത്താൽ പ്രതിയാക്കിയാണ് അറസ്റ്റുചെയ്തത്.

2006 സെപ്റ്റംബർ - ഒക്ടോബർ മാസങ്ങളിലാണ് തന്ത്രി കേസ് ഉണ്ടായത്. ശബരിമല തന്ത്രി കണ്ഠര് മോഹനരെ ഭീഷണിപ്പെടുത്തി പണവും 30 പവൻ സ്വർണ്ണവും മോഷ്ടിച്ചു എന്നാണ് കുറ്റം. 


</doc>
<doc id="164840" url="https://ml.wikipedia.org/wiki?curid=164840" title="പട്ടാളപ്പുഴു">
പട്ടാളപ്പുഴു

വളരെ പെട്ടെന്ന് പെരുകി വിള തിന്നു നശിപ്പിക്കുന്ന ഒരു നിശാശലഭലാർവയാണ് പട്ടാളപ്പുഴു. കരിംകുറ്റിപ്പുഴു, പുഞ്ചപ്പുഴു എന്നീ പേരുകളിലൊക്കെ അറിയപ്പെടുന്നു.
(Spodoptera frugiperda). ഷഡ്പദങ്ങളിലെ ഇൻസെക്ട (Insecta) ക്ലാസ് , ലെപിടോപ്റ്റെര (Leptidoptera) ഓർഡാർ, നൊക്ടുയിടായ്(Noctuidae) കുടുംബത്തിൽപ്പെട്ട നിശാശലഭങ്ങളുടെ പുഴുക്കളാണിവ. ഈ ശലഭം രാത്രിയിലാണ് കൂടുതൽ കാണപ്പെടുന്നത്. അങ്ങനെയാണ് നിശാ ശലഭം എന്ന പേര് വരാൻ കാരണം.
ഒരു പെൺ ശലഭം ആയുസ്സിൽ പലപ്പോഴായി 1200 മുട്ടകൾ വരെ ഇടും. ഇലകളുടെ അടിയിലാണ് മുട്ടയിടുന്നത്‌. മുട്ട വിരിഞ്ഞ് പുറത്ത് വരുന്ന പുഴുക്കൾ (ലാർവ) പലതവണ പടം പൊഴിച്ച് വലുതായി സമാധി (പ്യുപ) യാകുന്നതുവരെ ആ ചെടിയുടെ ചുറ്റുവട്ടത്തുള്ള ഇലകളാണ് തിന്നുക. നിയന്ത്രിക്കപ്പെട്ടില്ലെങ്കിൽ ഇവ വൻകൃഷിനാശത്തിന് കാരണമാകും. വളരെവേഗത്തിൽ വ്യാപിക്കുന്ന ഇത്തരം പുഴുക്കൾ ദിവസങ്ങൾക്കൊണ്ട് തന്നെ വലിയ കൃഷിത്തോട്ടങ്ങൾപോലും പൂർണമായും നശിപ്പിക്കുന്നതാണ് കണ്ടുവരുന്നത്. നെല്ല്, പച്ചപുല്ല്, തോട്ടപ്പയർ, മരച്ചീനി, പയർ തുടങ്ങി മിക്ക ചെടികളുടെയും ഇല ഇവ തിന്നു നശിപ്പിക്കുന്നു. ഇളം ഇലകളോടാണു കൂടുതൽ താൽപ്പര്യം. എന്നാൽ മതിയാകാതെ വന്നാൽ മൂത്ത ഇലകളും തിന്നു തീർക്കുന്നു.

പകൽ സമയം മുഴുവൻ തീറ്റയിൽ മുഴുകുന്ന ഇത്തരം പുഴുക്കൾ പക്ഷേ, ആദ്യ ദിവസങ്ങളിൽ അധികം ഭക്ഷിക്കാറില്ല. അതിനാൽ അവയുടെ സാന്നിദ്ധ്യം ശ്രദ്ധിക്കപ്പെടാതെ പോകും. 5 സെന്റിമീറ്റർ വരെ വളരുന്ന ഇവ വലുതാകുന്നതോടെ വലിയ തീറ്റിഭ്രാന്തന്മാരായി ഇലകൾ മുഴുവൻ തിന്നു തീർക്കും. ഇലകൾ തീർന്നാൽ രാത്രികാലം അടുത്ത മേച്ചിൽ സ്ഥലം നോക്കി മാർച്ചു ചെയ്യുന്നതിനാൽ പട്ടാളപ്പുഴു (ആർമി വേം) എന്ന പേർ വീണു. ലാർവ്വാദിശ പിന്നിട്ടശേഷം അവ മണ്ണിൽ മാളങ്ങൾ ഉണ്ടാക്കി പ്യൂപ്പകളായി (Pupa) (സമാധി ദശ) മാറും. പിന്നെ നിശാശലഭങ്ങളായി (Moth) പുറത്തു വരും വരെ ഈ ശല്യജീവിയെ കാണില്ല. പടം പൊഴിക്കുന്നതിനസരിച്ചു (moulting) പുഴുവിന്റെ വലിപ്പത്തിലും നിറത്തിലും മാറ്റം വരും. ഒരിനത്തിൽ തലയിൽ ഇംഗ്ലീഷിലെ വി അക്ഷരം കാണപ്പെടുന്നു.

1999 ഏപ്രിലിൽ ഈ പുഴുക്കൾ എത്യോപ്യായിൽ വ്യാപകമായ കൃഷി നാശം വരുത്തി.ഗിനിയാ,സിറാലിയോൺ,സോമാലിയാ, കെനിയാ,ഉഗാണ്ടാ,റ്റാൻസാനിയ എന്നീ രാജ്യങ്ങളിലും പട്ടാളപ്പുഴുക്കൾ മാർച്ചു നടത്തി വൻ കൃഷി നാശം വരുത്തിയിരുന്നു. എത്യോപ്യായിൽ 3.5 ലക്ഷം ഹെക്റ്റർ സ്ഥലത്തെ കൃഷി നശിച്ചു.ലിബേറിയായിൽ അടിയന്തരാവസ്ഥ പ്രഖ്യാപിച്ചാണ്‌ ഈ പുഴുക്കളെ വകവരുത്തിയത്.ടാൻസാനിയായിൽ ഭക്ഷ്യ ദൗർ ലഭ്യം ഉണ്ടാക്കാൻ ഇവയ്ക്കു കഴിഞ്ഞു.കേരളത്തിലും അടുത്തകാലങ്ങളിൽ ഇവയുടെ വ്യാപക ആക്രമണമുണ്ടായിട്ടുണ്ട്.
സിന്തെറ്റിക് പൈറീത്രോയിഡ് വിഭാഗത്തിൽ പെടുന്ന കീടനാശിനി വഴി വിദേശത്ത് ഇവയെ നശിപ്പിക്കുന്നു. . നെൽപ്പാടങ്ങളിൽ സാധാരണരീതിയിൽ ഈ പുഴുവിന്റെ ആക്രമണം കണ്ടുതുടങ്ങിയാൽ സാധാരണ ചെയ്യുന്നത് പാടം മുഴുവനായി ഒരുദിവസം വെള്ളത്തിൽ മുക്കിയിടുകയാണ്.വെള്ളം കയറുമ്പോൾ ഇവയെ ഓലത്തുമ്പിൽനിന്ന് ചൂലുകൊണ്ട് തട്ടി വെള്ളത്തിലിടണം. പിറ്റേ ദിവസം വെള്ളം വറ്റിക്കുമ്പോഴേക്കും പുഴുക്കളെല്ലാം ചത്തിരിക്കും. എന്നിരുന്നാലും ഇവയുടെ നശീകരണം പൂർണ്ണമായി സാധ്യമല്ല.

ഒരുകാലത്ത് ഗ്രാമീണമേഖലയിൽ വ്യാപകമായിരുന്ന ഉപ്പൻ, ഓലേഞ്ഞാലി തുടങ്ങിയ പുഴുക്കളെത്തിന്ന് ജീവിക്കുന്ന പക്ഷികൾ വംശനാശഭീഷണി നേരിട്ടതോടെയാണ് പൂർണമായും കൃഷി നശിപ്പിക്കുന്ന ഇത്തരം പുഴുക്കൾ വ്യാപകമാകാൻ കാരണം. വാൾവാ­ലൻ ചീവിട്‌ പട്ടാളപ്പുഴുവിടെ മുട്ടകൾ തിന്ന നശിപ്പിച്ച് കിടനിയന്ത്രണത്തിന് സഹായിക്കാറുണ്ട്.


</doc>
<doc id="164868" url="https://ml.wikipedia.org/wiki?curid=164868" title="മരിയ സെലെസ്റ്റ്">
മരിയ സെലെസ്റ്റ്

സിസ്ററർ മരിയ സെലെസ്റ്റ് (16 ഓഗസ്ററ് 1600 - 2 ഏപ്രിൽ 1634), സുപ്രസിദ്ധ ഇററാലിയൻ ശാസ്ത്രജ്ഞനായിരുന്ന ഗലീലിയോ ഗലീലിക്ക് മരിയാ ഗാംബയിലുണ്ടായ പ്രഥമ സന്താനമായിരുന്നു. മാതാപിതാക്കൾ നൽകിയ പേർ വർജീനിയ; പിന്നീട് കന്യാമഠത്തിൽ ചേർന്നപ്പോൾ മരിയ സെലെസ്റ്റ് എന്ന പേർ സ്വീകരിച്ചു. അച്ഛന് ജ്യോതിശാസ്ത്രത്തോടുണ്ടായിരുന്ന അദമ്യമായ കൗതുകം കണക്കിലെടുത്തു കൊണ്ടാണ് സെലെസ്റ്റ് എന്ന പേർ തെരഞ്ഞെടുത്തത് എന്നു പറയപ്പെടുന്നു. ഗലീലിയോക്ക് ഗാംബയിൽ മററു രണ്ടു കുട്ടികൾ കൂടി ഉണ്ടായി പുത്രി ലിവിയ (1601-1659) പുത്രൻ വിൻസെൻസിയോ (1605-1649). 

മരിയാ ഗാംബയെ നിയമാനുസൃതമായി വിവാഹം ചെയ്തിരുന്നില്ലെന്ന കാരണത്താൽ പുത്രിമാരും വിവാഹയോഗ്യരല്ലെന്നു വന്നു. വർജീനിയക്ക് പതിമൂന്നും, ലിവിയക്ക് പന്ത്രണ്ടും വയസ്സുളളപ്പോൾ ഗലീലിയോ അവരെ അർസെറ്റിയിലെ "സെന്റ് മറ്റിയോ" കന്യാസ്ത്രീ മഠത്തിൽ ചേർത്തു. അവിടെ ദൈന്യവും ഏകാന്തവുമായ ജീവിതം തളളിനീക്കി. പിതാവുമായി മരിയാ സെലെസ്റ്റ് നിരന്തരം കത്തിടപാടുകൾ നടത്തിയിരുന്നു. ഇതിൽ കാലത്തെ അതിജീവിച്ചത് വെറും 124 കത്തുകൾ മാത്രം. കത്തോലിക്കാ സഭ ഇതിനകം ഗലീലിയോക്കെതിരായി വിവാദങ്ങൾ ഉയർത്താൻ ആരംഭിച്ചിരുന്നു. സെന്റ് മറ്റിയോ കന്യാസ്ത്രീ മഠത്തിനകത്ത് ജീവിതം ഒതുങ്ങിക്കൂടിയിരുന്നപ്പോഴും സിസ്റ്റർ സെലെസ്റ്റ് കത്തുകളിലൂടെ ഗലീലിയോക്ക് ഉത്സാഹവും ധൈര്യവും നൽകി. ഗലീലിയോക്ക് വേണ്ടിയിരുന്ന മരുന്നുകൾ തയ്യാറാക്കി ക്കൊടുത്തിരുന്നതിനോടൊപ്പം അദ്ദേഹത്തിന്റെ പ്രബന്ധങ്ങളുടെ പകർപ്പെഴുത്തു കോപ്പികൾ എഴുതിയുണ്ടാക്കുകയും ചെയ്തിരുന്നു. മഠത്തിനകത്ത് അവർ അപ്പോത്തിക്കെരിയുടെ സ്ഥാനം ഏറെറടുത്തു. അന്തേവാസികൾക്കായി നാടകങ്ങൾ അരങ്ങേററുകയും ചെയ്തു. കിംവദന്തികൾ പ്രചരിപ്പിച്ചു എന്ന പേരിൽ കത്തോലിക്കാ സഭ ഗലീലിയോക്കെതിരായി 1633ൽ മതവിചാരണ നടത്തി തടവുശിക്ഷ വിധിച്ചു. തടവുശിക്ഷ പിന്നീട് 1634ൽ വീട്ടുതടങ്കലായി മാറ്റി. അർസെട്രിക്ക് സമീപം ബെല്ലോസ്ഗ്വാർഡോയെന്ന തന്റെ വസതി വിട്ട് ഗലീലിയോക്ക് പുറത്ത് പോകാനനുവാദമില്ലായിരുന്നു. എന്നാൽ കന്യാസ്ത്രീകളായ മക്കളെ കാണാൻ കോൺവെന്റ് സന്ദർശിക്കാൻ അനുവാദമുണ്ടായിരുന്നു.

സിസ്ററർ സെലെസ്റ്റിന് അധികകാലം അച്ഛന് താങ്ങായി നിലക്കൊളളാൻ പററിയില്ല. വയറുകടി ബാധിച്ച് അവർ 1634 ഏപ്രിൽ 2നു മരണമടഞ്ഞു. ഗലീലിയോയുടെ മരണശേഷം അദ്ദേഹത്തിന്റെ എഴുത്തുകുത്തുകൾക്കും പ്രബന്ധങ്ങൾക്കും ഇടയിൽ സിസ്ററർ സെലെസ്റ്റിന്റെ 124 കത്തുകൾ കണ്ടെടുക്കപ്പെട്ടു. ഗലീലിയോയുടെ മറുപടികളെപ്പററി വിവരങ്ങളൊന്നും തന്നെയില്ല. മകളെപ്പററി ഗലീലിയോ ഒരിക്കലെഴുതി, (അവളുടേത്) നന്മകൾ മാത്രം നിറഞ്ഞ അനുപമസുന്ദരമായ മനസ്സ്, എന്നോടെത്ര ലോലമായ സ്നേഹബന്ധം. ഇൻറർനാഷണൽ അസ്ട്രോണോമിക്കൽ യൂണിയൻ ശുക്രഗ്രഹത്തിലെ ഒരു ഗർത്തത്തിന് മരിയ സെലെസ്റ്റ് എന്ന പേർ നൽകിയിട്ടുണ്ട്. ഗലീലിയോയുടെ മകൾ എന്ന പുസ്തകം സിസ്ററർ സെലെസ്ററ് ഗലീലിയോക്കയച്ചതും കാലത്തെ അതിജീവിച്ചതുമായ 124 കത്തുകളെ ആസ്പദമാക്കിയുളളതാണ്.


</doc>
<doc id="164876" url="https://ml.wikipedia.org/wiki?curid=164876" title="സോളിസിറ്റർ ജനറൽ (ഇന്ത്യ)">
സോളിസിറ്റർ ജനറൽ (ഇന്ത്യ)

അറ്റോർണി ജനറൽ കഴിഞ്ഞാൽ ഭാരതസർക്കാറിന്റെ നിയമോപദേഷ്ടാവാണ് സോളിസിറ്റർ ജനറൽ. ഔദ്യോഗിക കൃത്യനിർവ്വഹണത്തിൽ അറ്റോർണി ജനറലിനെ സഹായിയ്ക്കുക എന്ന ദൌത്യവും സോളിസിറ്റർ ജനറലിനുണ്ട്. സുപ്രീം കോടതിയിൽ യൂണിയൻ ഗവണ്മെന്റിനു വേണ്ടി പ്രധാനമായും ഹാജരാകുകയും ചെയ്യുന്നത് സോളിസിറ്റർ ജനറലാണ് .


</doc>
<doc id="164877" url="https://ml.wikipedia.org/wiki?curid=164877" title="അപ്പോളോ പദ്ധതി">
അപ്പോളോ പദ്ധതി

ചാന്ദ്രപര്യവേക്ഷണവും പര്യടനവും ലക്ഷ്യമാക്കി യു.എസ്. ആസൂത്രണം ചെയ്ത ബഹിരാകാശ പദ്ധതി. യവനപുരാണത്തിലെ സൂര്യദേവൻ അപ്പോളോയെ അവലംബിച്ചാണ് ഐതിഹാസികമായ "ചാന്ദ്രയാത്രാപദ്ധതി"ക്ക് അപ്പോളോ പദ്ധതി എന്നു പേരിട്ടത്. അപ്പോളോ ബഹിരാകാശ പേടകവും സാറ്റേൺ വിക്ഷേപിണിയും ആണ് ഈ യാത്രകൾക്ക് ഉപയോഗിച്ചത്.

ഐസക് ന്യൂട്ടന്റെ ഗുരുത്വാകർഷണതത്ത്വം അനുസരിച്ചുതന്നെ ചാന്ദ്രയാത്ര സാധ്യമാണെന്ന് ശാസ്ത്രജ്ഞർ കരുതിയിരുന്നു. ചന്ദ്രൻ ഭൂമിയെ പ്രദക്ഷിണം വയ്ക്കുന്നു; ഭൂമി ചന്ദ്രനെയും ഭൂമിയെ ചന്ദ്രനും ആകർഷിക്കുന്നു. ചന്ദ്രന്റെ ഗതിവേഗവും ഭൂഗുരുത്വാകർഷണവും തമ്മിൽ ഒരു സന്തുലിതാവസ്ഥ നിലനിൽക്കുന്നു. ഈ ശക്തികളെ അതിലംഘിക്കുക എന്നതാണ് ചാന്ദ്രയാത്ര സാധിക്കാനുള്ള മാർഗം. ഭൂമിയുടെ ആകർഷണത്തെ ശക്തിയായി പ്രതിരോധിക്കുകയും ആ മേഖല കടന്ന് ചന്ദ്രന്റെ ആകർഷണമേഖലയിൽ പ്രവേശിക്കുകയും ആണ് ആദ്യഘട്ടം. തുടർന്ന് ചന്ദ്രന്റെ ആകർഷണം കൊണ്ടുതന്നെ ചന്ദ്രനിലേക്ക് എത്താൻ കഴിയും. പക്ഷേ വേഗത നിയന്ത്രിച്ചില്ലെങ്കിൽ വാഹനം കുത്തനെ ചന്ദ്രനിൽ ചെന്നിടിക്കും. ഈ നിയന്ത്രണം സാധിക്കുന്നതു റോക്കറ്റുകളുടെ സഹായത്താലാണ്.

യു.എസ്. പ്രസിഡന്റ് ഐസനോവറിന്റെ കാലത്താണ് അപ്പോളോ പദ്ധതിയുടെ പ്രാഥമിക രൂപരേഖ തയ്യാറാക്കപ്പെട്ടത്. മനുഷ്യനിയന്ത്രിത ബഹിരാകാശ പദ്ധതികളായ "മെർക്കുറി", "ജെമിനി" എന്നിവയുടെ തുടർച്ചയെന്ന നിലയ്ക്കാണ് അപ്പോളോ പദ്ധതി ആവിഷ്ക്കരിക്കപ്പെട്ടത്. 1960-കളിൽ തന്നെ മനുഷ്യനെ ചന്ദ്രനിൽ എത്തിക്കുക എന്ന ലക്ഷ്യത്തോടെ അപ്പോളോ പദ്ധതി പ്രസിഡന്റ് കെന്നഡി പുനഃസംവിധാനം ചെയ്തു (1961). ചന്ദ്രനെയും ചാന്ദ്രമണ്ഡലത്തേയും കുറിച്ച് മെർക്കുറി - ജെമിനി പദ്ധതികൾ, യു.എസ്.എസ്.ആറിന്റെ ലൂണാർ പദ്ധതി തുടങ്ങിയവ നൽകിയ അറിവുകൾ അടിസ്ഥാനമാക്കി പ്രാതികൂലഘടകങ്ങളെ അതിജീവിക്കാൻ സാധിക്കുന്നവിധത്തിലാണ് അപ്പോളോ വാഹനങ്ങൾ രൂപകല്പന ചെയ്തത്.

അപ്പോളോ വാഹനത്തിന് 3 ഭാഗങ്ങളുണ്ട്: 
യാത്രയുടെ ഭൂരിഭാഗവും മൂന്നു സഞ്ചാരികൾ ഒരുമിച്ചു മാതൃപേടകത്തിൽ കഴിയുന്നു. അതിൽ ആഫീസ്മുറിയും കിടക്കമുറിയും ഊണുമുറിയും കുളിമുറിയും മറ്റും സജ്ജീകരിച്ചിരിക്കും. മാതൃപേടകവും ഭൂമിയിലെ ബഹിരാകാശകേന്ദ്രവും തമ്മിൽ നിരന്തര സമ്പർക്കം പുലർത്തുന്നു. യാത്രയുടെ ആരംഭത്തിൽ സർവീസ് മോഡ്യൂൾ മാതൃപേടകത്തോടു ചേർത്തു ഘടിപ്പിച്ചിരിക്കും. സർവീസ് മോഡ്യൂളിലാണ് റോക്കറ്റ് ഇന്ധനവും യാത്രയിൽ സഞ്ചാരികൾക്ക് ആവശ്യമായ ഭക്ഷണസാധനങ്ങൾ മുതലായവയും സംഭരിച്ചുവയ്ക്കുന്നത്. മൂന്നാമത്തെ ഭാഗമായ ചാന്ദ്രപേടകം സർവീസ് മോഡ്യൂളിന് അടിയിലായിട്ടാണ് യാത്രയുടെ ആരംഭത്തിൽ ഘടിപ്പിച്ചുവയ്ക്കുന്നത്. യാത്രാമധ്യത്തിൽ ചാന്ദ്രപേടകം സർവീസ് മോഡ്യൂളിനു മുകളിലായി മാതൃപേടകത്തോടു ചേർത്തു ഘടിപ്പിക്കും.

ചാന്ദ്രമണ്ഡലത്തിൽവച്ച് ചാന്ദ്രപേടകം മാതൃപേടകത്തിൽനിന്നു വേർപെട്ട് ചാന്ദ്രപ്രതലത്തിലേക്കു യാത്ര ചെയ്യും. ചാന്ദ്രപേടകത്തിനു രണ്ടു ഭാഗങ്ങളുണ്ട് - ആരോഹണഭാഗവും (ascent stage) അവരോഹണഭാഗവും (descent stage). രണ്ടും ഒന്നിച്ചു ചാന്ദ്രപ്രതലത്തിൽ ഇറങ്ങുന്നു. അവരോഹണഭാഗം പ്രവർത്തിപ്പിച്ചാണ് ചാന്ദ്രപ്രതലത്തിൽ ഇറങ്ങുന്നത്. ആരോഹണഭാഗത്താണ് രണ്ടു സഞ്ചാരികൾ നില്ക്കുന്നത്. ചാന്ദ്രപേടകം വേർപെട്ടശേഷം മാതൃപേടകം ചന്ദ്രനെ പ്രദക്ഷിണം വച്ചുകൊണ്ടിരിക്കും. ചാന്ദ്രപേടകത്തിലെ സഞ്ചാരികൾ വെളിയിലിറങ്ങി നിർദിഷ്ട പരീക്ഷണങ്ങൾ നടത്തി, തിരിച്ചു പേടകത്തിൽ കയറി അവരോഹണഭാഗം ഒരു വിക്ഷേപണത്തട്ടാ(launching pad))യി ഉപയോഗിച്ച്, ആരോഹണഭാഗത്തിൽ മുകളിലേക്കു പറന്ന് മാതൃപേടകവുമായി സന്ധിക്കുന്നു. ആരോഹണഭാഗം ചാന്ദ്രപ്രതലത്തിലേക്ക് ഉപേക്ഷിച്ചുകളയുകയാണ് പതിവ്.

മാതൃപേടകവും ചാന്ദ്രപേടകവും തമ്മിൽ ചേർക്കുകയും വേർപെടുത്തുകയും ചെയ്യാനുള്ള സജ്ജീകരണങ്ങളുണ്ട്. മാതൃപേടകം മാത്രമാണ് തിരികെ വന്നു സമുദ്രത്തിൽ ഇറങ്ങുക. വഴിയിൽവച്ച് സർവീസ് മോഡ്യൂൾ ഉപേക്ഷിച്ച് ഭാരക്കുറവുവരുത്തുന്നു. നിശ്ചിതവേഗം കൈവരുത്തി ഭൂമിയുടെ സമീപത്ത് എത്തിയാൽപിന്നെ സർവീസ് മോഡ്യൂളിന്റെ ആവശ്യമില്ല.

ആദ്യത്തെ അപ്പോളോവാഹനം 1967 ജനുവരി 27-നു പ്രയാണസജ്ജമായി. 14 ദിവസം ബഹിരാകാശത്തിൽ ഭൂമിയെ ചുറ്റി പറക്കാനാണ് അപ്പോളോ 1 തയ്യാറാക്കിയത്. വെർജിൽ ഗ്രിസ്സം (Virgil Grissom), എഡ്വേർഡ് വൈറ്റ് (Edward White), റോജർ ചാഫി (Roger Chaffee) എന്നിവർ കയറിയ അപ്പോളോ വാഹനം പരീക്ഷണത്തിനിടയിൽ തീ പിടിച്ചതുകൊണ്ട് ലക്ഷ്യം നേടാതെ മൂന്നു ബഹിരാകാശയാത്രികരും എരിഞ്ഞു ചാമ്പലായി. ഈ ദുരന്തം അപ്പോളോ പദ്ധതിക്ക് മാന്ദ്യം വരുത്തി. വൈദ്യുത ബന്ധങ്ങൾക്കു നേരിട്ട തകരാറുകളാണ് ഈ ദുരന്തത്തിനു കാരണമായത്. തുടർന്ന് നടന്ന മൂന്ന് അപ്പോളോ ദൌത്യങ്ങളിലും മനുഷ്യൻ കയറിയിരുന്നില്ല; അപ്പോളോ 4 (1967 നവംബർ 9) മാതൃപേടക എൻജിനുകളും സാറ്റേൺ V വിക്ഷേപിണിയും പരീക്ഷിക്കുന്നതിനായി പറന്നു; അപ്പോളോ 5 (1968 ജനുവരി 22) ബഹിരാകാശത്ത് ചാന്ദ്രപേടകത്തിന്റെ ആരോഹണ അവരോഹണങ്ങൾ പരീക്ഷണവിധേയമാക്കി; അപ്പോളോ 6 (1968 ഏപ്രിൽ 4) അപ്പോളോ വാഹനത്തിന്റെ പ്രവർത്തനം പൂർണമായി നിരീക്ഷണ വിധേയമാക്കി.

ഈ പരീക്ഷണ പറക്കലുകളിൽ നേരിട്ട പ്രയാസങ്ങൾ പരിഹരിച്ചു കൊണ്ട് 1968 ഒക്ടോബർ 11-ന് അപ്പോളോ പദ്ധതിയിൽ മനുഷ്യനെയും വഹി ച്ചുകൊണ്ടുള്ള ആദ്യത്തെ ബഹിരാകാശ പേടകം യാത്ര തിരിച്ചു.

1968 ഒക്ടോബർ 11-ന് അപ്പോളോ 7 ബഹിരാകാശത്തിലേക്ക് യാത്രതിരിച്ചു. ഇതിൽ വാൾട്ടർ എം. ഷിറാ ജൂനിയർ (Walter M Schirra Jr), ഡോൺ എഫ്. ഐസൽ (Donn F Eisele), റോണി വാൾട്ടർ കണ്ണിങ്ഹാം (Ronnie Walter Cunningham) എന്നിവർ 11 ദിവസം ബഹിരാകാശയാത്ര നടത്തിയശേഷം 22-ന് അറ്റ്ലാന്റിക് സമുദ്രത്തിൽ സുരക്ഷിതമായി ഇറങ്ങി. വാഹനവും അതിലെ യാത്രക്കാരും ബഹിരാകാശത്തിൽ എങ്ങനെ പ്രവർത്തിക്കുമെന്ന് മനസ്സിലാക്കുകയായിരുന്നു അപ്പോളോ 7-ന്റെ മുഖ്യലക്ഷ്യം.

അപ്പോളോവാഹനം ഭൂമിയുടെ ആകർഷണത്തിൽനിന്ന് അകന്നു ചാന്ദ്രമണ്ഡലത്തിൽ എത്തുമ്പോൾ എങ്ങനെ പ്രവർത്തിക്കുമെന്നു പരീക്ഷിക്കുന്നതിനായി അപ്പോളോ 8 വിക്ഷേപിക്കപ്പെട്ടു. 1968 ഡിസബർ 21-ന് ഫ്രാങ്ക് ബോർമൻ (Frank Borman), ജെയിംസ് ലോവൽ (James Lovell), വില്യം ആൻഡേർസ് (William Anders) എന്നിവർ ഇതിൽ ചന്ദ്രനിലേക്ക് യാത്രതിരിച്ചു. അപ്പോളോ 8 ചന്ദ്രനിൽനിന്ന് 112 കി.മീ. ദൂരത്തിൽ പറന്ന് വിവിധ ചാന്ദ്രമേഖലകളുടെ ചിത്രങ്ങൾ എടുത്തു ഭൂമിയിലേക്കയച്ചു. ചാന്ദ്രയാത്രികർ ചന്ദ്രനെ 10 പ്രാവശ്യം പ്രദക്ഷിണം വച്ചശേഷം ഡിസബർ 27-ന് ഭൂമിയിൽ തിരിച്ചെത്തി. അപ്പോളോ 8-ന്റെ വിജയം മനുഷ്യന് ചന്ദ്രനിൽ സന്ദർശനം നടത്താൻ കൂടുതൽ ധൈര്യം നൽകി.

ചന്ദ്രനിൽ ഇറങ്ങാനുള്ള വാഹനം ഭൂമിയുടെ ആകർഷണമണ്ഡലത്തിൽവച്ചും ചന്ദ്രന്റെ ആകർഷണമണ്ഡലത്തിൽവച്ചും പരീക്ഷിച്ചുനോക്കുകയാണ് അപ്പോളോ 9. അപ്പോളോ 9, 1969 മാർച്ച് 3-ന് പുറപ്പെട്ടു. ജെയിംസ് എ. മക്ഡിവിറ്റ് (James A.McDivitt), ഡേവിഡ് ആർ. സ്കോട്ട് (David R.Scott), റസ്സൽ ആർ. ഷൈക്കാർട് (Russel R.Schweikart) എന്നിവരാണ് ഇതിൽ യാത്രചെയ്തത്. ഭൂമിയുടെ ആകർഷണപരിധിയിൽവച്ച് ചാന്ദ്രപേടകം (സ്പൈഡർ) മാതൃപേടകത്തിൽനിന്നും വേർപെടുത്തി. മക്ഡിവിറ്റും ഷൈക്കാർട്ടും യാത്രചെയ്തപ്പോൾ സ്കോട്ട് തനിയെ മാതൃപേടകം (ഗംഡ്രോപ്) നയിച്ചു. 1970 കി.മീ. സഞ്ചരിച്ച് സ്പൈഡർ ഗംഡ്രോപ്പുമായി പുനഃസന്ധിച്ചശേഷം മാർച്ച് 13-ന് അറ്റ്ലാന്റിക് സമുദ്രത്തിൽ ഇറങ്ങി.

സന്ധിക്കലും (docking) വേർപെടലും (undocking) ചന്ദ്രന്റെ ആകർഷണവലയത്തിൽവച്ച് പരീക്ഷിച്ചു നോക്കാനായി 1969 മേയ് 18-ന് അപ്പോളോ 10 ചാന്ദ്രമണ്ഡലത്തിലേക്കു യാത്ര തിരിച്ചു. തോമസ് പി. സ്റ്റാഫോഡും (Thomas P.Stafford) യൂജിൻ എ. സെർണനും (Eugene A.Cernan) ചാന്ദ്രപേടകത്തിൽ കയറി ചാന്ദ്രമണ്ഡലത്തിൽ യാത്രചെയ്തു. ജോൺ ഡബ്ള്യു. യങ് (John W.Young) മാതൃപേടകം (ചാർലി ബ്രൌൺ) നയിച്ചു. ചാന്ദ്രപേടകം (സ്നൂപി) ചാന്ദ്രപ്രതലത്തിൽനിന്നു 15 കി.മീ. അകലെ പറന്ന് അപ്പോളോ 11 ഇറങ്ങേണ്ട പ്രദേശത്തിന്റെ ചിത്രങ്ങളെടുത്തു. എന്നിട്ട് മാതൃപേടകവുമായി പുനഃസന്ധിച്ച് 26-ന് ഭൂമിയിൽ തിരിച്ചെത്തി. ഇതോടുകൂടി മനുഷ്യനെ ആദ്യമായി ചന്ദ്രനിലെത്തിച്ച ഐതിഹാസികമായ അപ്പോളാ 11 നുള്ള വേദിയൊരുങ്ങി.

മനുഷ്യനെ ആദ്യമായി ചന്ദ്രനിൽ ഇറക്കിയ ബഹിരാകാശ ദൗത്യമായിരുന്നു അപ്പോളോ 11. ശീതയുദ്ധകാലത്തെ ബഹിരാകാശ മൽസരങ്ങളിൽ അമേരിക്ക നേടിയ വിജയമായി ഈ ദൗത്യം വിലയിരുത്തപ്പെട്ടു. 1969 ജൂലൈ 16-ന് ഫ്ലോറിഡയിൽ നിന്നു വിക്ഷേപിക്കപ്പെട്ടു. നീൽ ആംസ്ട്രോങ്, എഡ്വിൻ ആൾഡ്രിൻ, മൈക്കൽ കോളിൻസ് എന്നിവരായിരുന്നു യാത്രികർ. 

"ഈഗിൾ" എന്ന ചാന്ദ്രപേടകത്തിൽ ജൂലൈ 20-ന് ആംസ്ട്രോങ്, ആൾഡ്രിൻ എന്നിവർ ചന്ദ്രനിൽ കാലുകുത്തി. "പ്രശാന്തിയുടെ സമുദ്രം" എന്ന സ്ഥലത്താണ് അവർ ഇറങ്ങിയത്. 21 മണിക്കൂർ 31 മിനിറ്റ് സമയം ഇവർ ചന്ദ്രോപരിതലത്തിൽ ചിലവഴിച്ചു. ഈ സമയം "കൊളംബിയ" എന്ന നിയന്ത്രണ പേടകത്തിൽ കോളിൻസ് ചന്ദ്രനെ പ്രദക്ഷിണം ചെയ്തുകൊണ്ടിരുന്നു. ജൂലൈ 24-ന് മൂവരും ഭൂമിയിൽ തിരിച്ചെത്തി.

1969 നവംബർ 14-ന് യാത്രതിരിച്ചു. 109 മീ. ഉയരവും 3,280 ടൺ ഭാരവുമുള്ള സാറ്റേൺ V എന്ന റോക്കറ്റാണ് അപ്പോളോ 12-നെ വിക്ഷേപിച്ചത്. മാതൃപേടകം (Yankee Clipper) റിച്ചാർഡ് എഫ്. ഗോർഡനും (Richard F.Gordon) ചാന്ദ്രപേടകം (Intrepid) അലൻ എൽ. ബീനും (Alan L. Bean) നയിച്ചു. ചാൾസ് കോൺറാഡ് ജൂനിയർ (Charles Conrad Jr) ആയിരുന്നു അപ്പോളോ 12-ന്റെ കമാൻഡർ. കോൺറാഡും ബീനും ചാന്ദ്രപേടകത്തിൽ ചന്ദ്രനിലെ "കൊടുങ്കാറ്റുകളുടെ കടലിൽ" (Sea of Storms) ഇറങ്ങി. അവർ ചന്ദ്രനിലെ പാറകളും മണ്ണും ശേഖരിച്ചു. വിവിധോപകരണങ്ങൾ അവിടെ സ്ഥാപിച്ചു. 1967 ഏപ്രിൽ ചന്ദ്രനിൽ ഇറക്കിയ സർവേയർ-3 എന്ന പേടകം സന്ദർശിച്ച് അതിന്റെ ടെലിവിഷൻ ക്യാമറയും മറ്റു ഭാഗങ്ങളും മുറിച്ചെടുത്ത് ഭൂമിയിൽ കൊണ്ടുവന്നു. ചന്ദ്രനിലെ അന്തരീക്ഷം അവയെ എങ്ങനെ ബാധിച്ചുവെന്ന് പഠിക്കുകയായിരുന്നു ഇതിന്റെ ഉദ്ദേശ്യം. നടപ്പിനിടയിൽ കോൺറാഡ് ഒരു ചരടിൽ കുടുങ്ങി നിലംപതിച്ചു. ചന്ദ്രനിലെ ആകർഷണശക്തി ഭൂമിയിലേതിന്റെ ആറിലൊന്നുമാത്രമായതിനാൽ അവിടെ വീഴുന്നവർക്ക് എഴുന്നേല്ക്കാൻ വലിയ പ്രയാസം നേരിടുമെന്നായിരുന്നു അന്നുവരെ ധരിച്ചിരുന്നത്. കോൺറാഡിന്റെ വീഴ്ചയും എഴുന്നേല്ക്കലും ഈ ധാരണ മാറ്റാൻ സഹായിച്ചു. അപ്പോളോ 12 നവംബർ 24-ന് ഭൂമിയിൽ തിരിച്ചെത്തി.

മനുഷ്യനു ചന്ദ്രനിൽ ഇറങ്ങി ഏതാനും മണിക്കൂർ കഴിച്ചുകൂട്ടാമെന്ന് അപ്പോളോ 11 തെളിയിച്ചു. എന്നാൽ അനേകം മണിക്കൂർ ചന്ദ്രനിൽ കഴിയാമെന്നും പല ജോലികളും ചെയ്യാമെന്നും അപ്പോളോ 12 വ്യക്തമാക്കി.

അപ്പോളോ 13ന്റെ ദൌത്യം പരാജയപ്പെട്ടുവെങ്കിലും സഞ്ചാരികളെ ജീവനോടെ തിരിച്ചെത്തിക്കുവാൻ കഴിഞ്ഞു. 1970 ഏപ്രിൽ 11-ന് ജെയിംസ് എ. ലോവലും (James A.Lovell) ഫ്രെഡ് ഡബ്ള്യു. ഹേയ്സും (Fred W.Hoise) ജോൺ എൽ. സ്വിഗെർട്ടും (John L.Swigert) അപ്പോളോ 13-ൽ യാത്രതിരിച്ചു. ചന്ദ്രനിലേക്കുള്ള യാത്ര മദ്ധ്യേ 14-ന് രാവിലെ ഓക്സിജൻ ടാങ്കിൽ ഉണ്ടായ ഒരു സ്ഫോടനം നിമിത്തം അപ്പോളോ 13 അപകടത്തിലായി. സഞ്ചാരികളുടെ സുരക്ഷിതമായ തിരിച്ചുവരവ് സംശയത്തിലായി. എങ്കിലും ചന്ദ്രനെ ഭ്രമണം ചെയ്തു തിരികെ വന്ന് ഏപ്രിൽ 17-ന് അവർ പസിഫിക് സമുദ്രത്തിൽ വന്നിറങ്ങി.

1971 ജനുവരി 31-ന് യാത്ര ആരംഭിച്ച അപ്പോളോ 14-ന്റെ കമാൻഡർ ആദ്യത്തെ യു.എസ്. ബഹിരാകാശസഞ്ചാരിയായ അലൻ ബി. ഷെപ്പേർഡ് (Alan B Shepard) ആയിരുന്നു. സ്റ്റുവർട്ട് എ. റൂസാ (Stuart A.Roosa), എഡ്ഗാർ ഡി. മിഷെൽ (Edgar D.Mitchell) എന്നിവരായിരുന്നു സഹയാത്രികർ.

അപ്പോളോ 13-ന് നേരിട്ട അത്യാഹിതം ഒഴിവാക്കാൻ അപ്പോളോ 14-ന്റെ ഓക്സിജൻ ടാങ്കുകളും വൈദ്യുതബന്ധങ്ങളും പ്രത്യേക കരുതലോടെ സംവിധാനം ചെയ്യപ്പെട്ടിരുന്നു. സാധാരണ രണ്ടു ടാങ്കുകളാണ് അപ്പോളോ വാഹനങ്ങളിൽ ഘടിപ്പിച്ചിരുന്നത്. അപ്പോളോ 14-ൽ മൂന്നു ഓക്സിജൻ ടാങ്കുകളുണ്ടായിരുന്നു. കൂടാതെ ജലസംഭരണത്തിന്റെ അളവും വർധിപ്പിച്ചു. അപ്പോളോ 14-ന്റെ പ്രയാണം പരാജയപ്പെട്ടാൽ യു.എസ്സിന്റെ ബഹിരാകാശപദ്ധതികളെല്ലാം നിർത്തിവയ്ക്കപ്പെടുമെന്ന് ആശങ്കയുണ്ടായിരുന്നുവെങ്കിലും ദൌത്യം വിജയിച്ചു.

31-ന് രാത്രി പ്രയാണവേളയിൽ അപ്പോളോ 14-ന്റെ മാതൃപേടകവും ചാന്ദ്രപേടകവും തമ്മിൽ സന്ധിക്കാൻ രണ്ടു മണിക്കൂർ പരിശ്രമിക്കേണ്ടിവന്നുവെങ്കിലും തകരാറൊന്നും കൂടാതെ ഫെബ്രുവരി 5-ന് ചന്ദ്രനിലെത്തി. ഷെപ്പേർഡും മിഷെലും അന്റാറീസ് എന്ന ചാന്ദ്രപേടകത്തിൽ ചന്ദ്രനിലെ "ഫ്രാമൌറോ (Framauro)" കുന്നിന്റെ സാമാന്യം നിരപ്പുള്ള താഴ്വരയിൽ ഇറങ്ങി. അപ്പോളോ 11-ഉം 12-ഉം ഇറങ്ങിയത് ചന്ദ്രനിലെ നിരപ്പായ പ്രദേശങ്ങളിലാണ്. അവയ്ക്കു "ഗലീലിയോ കടൽ" എന്നു പേരു കൊടുത്തു (ആ പേര് ഇന്നും തുടരുന്നു). എന്നാൽ അതിൽനിന്നു വ്യത്യസ്തമായി അപ്പോളോ 14 ചന്ദ്രനിലെ കുന്നിൻപ്രദേശത്ത് ഇറങ്ങി. സ്റ്റുവർട് റൂസാ "കിറ്റി ഹോക് (kitty Hawk)" എന്ന മാതൃപേടകം നയിച്ചുകൊണ്ടിരുന്നപ്പോൾ മറ്റു രണ്ടു പേരും ഫ്രാമൌറോ പ്രദേശത്തു ചുറ്റിനടന്ന് പരീക്ഷണങ്ങൾ നടത്തി. (ഫ്രാമൌറോ എന്നത് 15-നൂറ്റാണ്ടിലെ ഒരു ഇറ്റാലിയൻ പുരോഹിതന്റെ പേരാണ്; അറിയപ്പെട്ടിരുന്ന ലോകത്തിന്റെ ഭൂപടം ആദ്യമായി തയ്യാറാക്കിയത് അദ്ദേഹമാണ്.) രണ്ടു സഞ്ചാരികളും അന്റാറിസിനുവെളിയിൽ രണ്ടു പ്രാവശ്യമായി 9 മണിക്കൂർ 22 മി. 32 സെ. ചെലവഴിച്ചു. അവർ ചന്ദ്രനിൽ ചെലവഴിച്ച സമയം മൊത്തം 33 മണിക്കൂർ 30 മി. 29 സെ. ആണ്. ഫെബ്രുവരി 9-ന് അപ്പോളോ 14 സുരക്ഷിതമായി പസിഫിക് സമുദ്രത്തിൽ ഇറങ്ങി.

ചന്ദ്രന്റെ ഉദ്ഭവ ചരിത്രത്തിലേക്ക് വെളിച്ചം വീശുന്ന പല വസ്തുതകളും അപ്പോളോ 14-ന് കണ്ടെത്താൻ കഴിഞ്ഞു. ചന്ദ്രനിലെ 46 കോടി വർഷം പഴക്കമുള്ള പാറകൾ ഭൂമിയിൽ കൊണ്ടുവരാനും കഴിഞ്ഞു.

1971 ജൂലായ് 26-ന് അപ്പോളോ 15 യാത്രതിരിച്ചു. ഡേവിഡ് ആർ. സ്കോട്ട് (David R.Scott), ജെയിംസ് ബി. ഇർവിൻ (James B.Irwin), ആൾഫ്രഡ് എം. വോർഡൻ (Alfred M.Worden) എന്നിവരായിരുന്നു യാത്രികർ. 1971 ജൂലാ. 31 ശനിയാഴ്ച അതിരാവിലെ ഇന്ത്യൻ സമയം 03:46:29-ന് വാഹനം ചന്ദ്രന്റെ ഉപരിതലത്തെത്തി. ചന്ദ്രനിൽ മനുഷ്യൻ ഇറങ്ങുന്നത് ഇതു നാലാമത്തെ പ്രാവശ്യമാണ്. 18 മണിക്കൂർ 34 മി. 46 സെ. ചാന്ദ്രസഞ്ചാരം ചെയ്ത് ഡേവിഡ് സ്കോട്ടും ജെയിംസ് ഇർവിനും നിരീക്ഷണം നടത്തി. ആദ്യമായി ചന്ദ്രന്റെ ഉപരിതലത്തിൽ "ചാന്ദ്രജീപ്പ് (Moon Rover)" എന്നൊരു വാഹനം ഓടിക്കാൻ കഴിഞ്ഞുവെന്നതാണ് ഈ യാത്രയിലെ ഒരു പ്രധാന നേട്ടം. ആഗസ്റ്റ് 7-ന് അപ്പോളോ 15 പസിഫിക് സമുദ്രത്തിൽ സുരക്ഷിതമായി ഇറങ്ങി.

1972 ഏപ്രിൽ 16-ന് ഞായറാഴ്ച കെന്നഡി സ്പെയ്സ് സെന്ററിൽ നിന്നു അപ്പോളോ 16 യാത്രതിരിച്ചു. ജോൺ ഡബ്ള്യു. യങ് (John W.Young) ആയിരുന്നു കമാൻഡർ. തോമസ് കെ. മാറ്റിങ്ലി (Thomas K.Mattingly) മാതൃപേടകത്തിന്റെയും ചാൾസ് എം. ഡ്യൂക് (Charles M.Duke) ചാന്ദ്രപേടകത്തിന്റെയും പൈലറ്റുമാരായിരുന്നു. യാത്രയ്ക്കും പരീക്ഷണങ്ങൾക്കുമായി മൊത്തം 11 ദിവസം 1 മണിക്കൂർ 51 മി. 5 സെ. ചെലവഴിച്ച അപ്പോളോ 16-ന്റെ ചാന്ദ്രദൌത്യം തികച്ചും വിജയകരമായിരുന്നു.

ഏപ്രിൽ 21-ന് ചന്ദ്രനിലെ ഉന്നതപ്രദേശങ്ങളിൽ ഒന്നായ ദെക്കാർത്തെ(Descartes)-ൽ ഇറങ്ങിയ ചാന്ദ്രപേടകത്തിൽ ജോൺ യങും ചാൾസ് ഡ്യൂക്കും ഉണ്ടായിരുന്നു. അവർ മൊത്തം 14 മണിക്കൂർ 20 മി. 14 സെ. ആ പ്രദേശത്ത് മാത്രമായി ചെലവഴിച്ചു. ചാന്ദ്രപർവതനിരകളിൽ ഒന്നായി കണക്കാക്കപ്പെടുന്ന ദെക്കാർത്തെയിൽ സുരക്ഷിതമായി ഇറങ്ങി പരീക്ഷണനിരീക്ഷണങ്ങൾ നടത്തിയതാണ് അപ്പോളോ 16-ന്റെ ഏറ്റവും വലിയനേട്ടം.

ചന്ദ്രഗോളം ഉദ്ഭവിച്ച കാലം മുതൽക്ക് സൂര്യരശ്മി ഏറ്റിട്ടില്ലാത്ത ചാന്ദ്രമണ്ണ് അവർ ശേഖരിച്ചു. ചാന്ദ്രജീപ്പ് മണിക്കൂറിൽ 17 കി.മീ. വേഗത്തിൽ ഓടിച്ചു. ചന്ദ്രനിലെ 85^0C ചൂടിൽ ഏതാണ്ട് മൂന്നുദിവസം ചെലവഴിച്ചശേഷം മാറ്റിംഗ്ലിയുമായി ചേർന്ന് ഏപ്രിൽ 27-ന് അപ്പോളോ 16 പസിഫിക് സമുദ്രത്തിൽ വന്നിറങ്ങി

1972 ഡിസബർ 7 ഇന്ത്യൻ സമയം പകൽ 11:03-ന് കെന്നഡി സ്പെയ്സ് സെന്ററിൽനിന്നു അപ്പോളോ 17 പുറപ്പെട്ടു. മിഷൻ കമാൻഡർ യൂജിൻ എ. സെർനാൻ ചാന്ദ്രപേടക (ചാലഞ്ചർ) ത്തിന്റെ പൈലറ്റ് ശാസ്ത്രജ്ഞനായ ഹാരിസൺ എച്ച്. ഷിമിറ്റ്, റോണാൾഡ് ഇവാൻസ് എന്നിവരായിരുന്നു ഇതിലെ യാത്രക്കാർ. കൂടാതെ അഞ്ച് എലികളും ഉണ്ടായിരുന്നു. ഡി. 12 വെളുപ്പിന് ഇന്ത്യൻ സമയം 01:24:57-ന് ചാന്ദ്രപേടകം ചന്ദ്രോപരിതലത്തിലെ ടോറസ് ലിട്രോവ് എന്ന സ്ഥലത്ത് ഇറങ്ങി. ഇവാൻസും എലികളും 90 കി.മീ. ഉയരത്തിൽ മാതൃപേടകത്തിൽതന്നെ ചന്ദ്രനെ ചുറ്റിക്കൊണ്ടിരുന്നു. സെർനാനും ഷിമിറ്റും ചന്ദ്രനിൽ താപപ്രവാഹപരീക്ഷണം നടത്തി. അവർ ചാന്ദ്രജീപ്പിൽ യാത്രചെയ്തു. തെർമോമീറ്റർ പ്രവർത്തിപ്പിച്ചു. അഗ്നിപർവതങ്ങളെക്കുറിച്ചുള്ള പഠനമായിരുന്നു ലക്ഷ്യം. ചാന്ദ്രപേടകം ഇറങ്ങിയ സ്ഥലത്തെ പൊടിയിൽ കാലുകൾ 20-25. സെ.മീറ്ററോളം താഴ്ന്നിരുന്നു. അവിടെ ഇളം ചെമപ്പുനിറത്തിലുള്ള പാറകൾ കണ്ടു. ജലാംശം ഉള്ളതായി സംശയിക്കപ്പെട്ടിരിക്കുന്നു.

ഇതോടെ ആറു തവണയായി 12 പേർ ചന്ദ്രനിൽ പോയി. ആദ്യമായി ഒരു ശാസ്ത്രജ്ഞൻ പോയത് 6-ആം തവണയാണ്. 3 ദിവസം 2 മണിക്കൂർ 59 മി. 40 സെ. ചന്ദ്രനിൽ കഴിച്ച് ഡി. 20 ഇന്ത്യൻ സമയം 00:54:59 പസിഫിക് സമുദ്രത്തിൽ വന്നിറങ്ങി.

ചന്ദ്രന്റെയും സൗരയൂഥത്തിന്റെയും ഉത്പത്തിശാസ്ത്രം മനസ്സിലാക്കുകയായിരുന്നു. അപ്പോളോ 17-ന്റെ പ്രധാനദൌത്യം. അപ്പോളോ പദ്ധതിക്ക് ഇതോടെ വിരാമമായി. 1966 മുതൽ 350,000 ആളുകൾ അപ്പോളോ ബഹിരാകാശ വാഹനങ്ങളും സാറ്റേൺ റോക്കറ്റും മറ്റു സാമഗ്രികളും നിർമ്മിക്കുന്ന ജോലിയിൽ ഏർപ്പെട്ടിരുന്നു. അപ്പോളോയുടെ മാതൃപേടകത്തിൽതന്നെ ഏതാണ്ട് 2 ദശലക്ഷം സൂക്ഷ്മ ഭാഗങ്ങളുണ്ട്. അപ്പോളോ യാത്രയ്ക്കുവേണ്ടിവന്ന ഇന്ധനം ഉപയോഗിച്ച് ഒരു കാർ ഭൂമിക്കു ചുററും 400 പ്രാവശ്യം ഓടിക്കാം എന്ന് കണക്കാക്കപ്പെടുന്നു. കോടിക്കണക്കിനു ഡോളർ ഓരോ അപ്പോളോ പ്രയാണത്തിനും ചെലവായിട്ടുണ്ട്.

നാസായുടെ ബഡ്ജറ്റ് ചുരുക്കലിന്റെയും സാറ്റേൺ V റോക്കറ്റുകളുടെ ഒരു ബാച്ചു കൂടെ നിർമ്മിക്കേണ്ടതില്ല എന്ന തീരുമാനത്തിന്റെയും വെളിച്ചത്തിൽ അപ്പോളോ 18 മുതൽ 20 വരെയുള്ള മൂന്നു പദ്ധതികൾ ഉപേക്ഷിക്കപ്പെട്ടു. "അപ്പോളോ വാഹനവും സാറ്റേൺ V റോക്കറ്റുകളും സ്കൈലാബ് (Skylab) പദ്ധതികൾക്കായി വിനിയോഗിക്കുവാൻ തീരുമാനമുണ്ടായി." എന്നാൽ ശേഷിച്ച സാറ്റേൺ V റോക്കറ്റുകളിൽ ഒന്നു 1975 ലെ അപ്പോളോ - മിർ പദ്ധതിക്കായി പിന്നീട് ഉപയോഗപ്പെടുത്തുകയുണ്ടായി; മറ്റുള്ളവ മ്യൂസിയം പ്രദർശന വസ്തുക്കളായി സൂക്ഷിച്ചിട്ടുണ്ട്.

അപ്പോളോ പദ്ധതി അനവധി സാങ്കേതിക പഠനങ്ങൾക്ക് വഴിതെളിച്ചു. അപ്പോളോയുടെ ചാന്ദ്ര-മാതൃ പേടകങ്ങൾ പറക്കലിനായുപയോഗിച്ച കംപ്യൂട്ടർ മാതൃകകളാണ് സഞ്ചിത പരിപഥങ്ങ(integrated circuits)ളെ കുറിച്ചുള്ള ഗവേഷണങ്ങളുടെ പ്രേരകശക്തി. അപ്പോളോയിൽ ഉപയോഗിപ്പെടുത്തിയ ഇന്ധന സെല്ലാണ് ആദ്യത്തെ പ്രായോഗിക ഇന്ധന സെല്ല്. കംപ്യൂട്ടർ നിയന്ത്രിത യന്ത്രവത്ക്കരണവും ആദ്യമായി ഉപയോഗപ്പെടുത്തിയത് അപ്പോളോയുടെ ഘടക ഭാഗങ്ങളുടെ നിർമ്മാണത്തിനാണ്. ഭൂമിയുടെ ഉദ്ഭവത്തെയും പ്രപഞ്ചരഹസ്യങ്ങളെയുംപറ്റി അമൂല്യമായ അറിവു സമ്പാദിക്കാൻ ചാന്ദ്രപഠനം ഉപകരിച്ചു. ബഹിരാകാശഗവേഷണത്തിന് ഏറ്റവും പറ്റിയ ഭൂമികയാണ് ചന്ദ്രൻ. ഭൂമിയിൽ ലഭ്യമായ മൂലകങ്ങളുടെ സ്രോതസ്സ് ക്ഷയിച്ചുവരുന്നതോടെ ചാന്ദ്രഗർഭത്തിൽനിന്ന് അമൂല്യലോഹങ്ങൾ കുഴിച്ചെടുത്തു കൊണ്ടുവരാൻ കഴിഞ്ഞെന്നുവരാം. ചന്ദ്രനിൽ കൃത്രിമാന്തരീക്ഷം സൃഷ്ടിച്ച് മനുഷ്യാധിവാസത്തിന് സൗകര്യം ഉണ്ടാക്കാമെന്ന് ചില ശാസ്ത്രജ്ഞർ കരുതുന്നു. ചന്ദ്രനെ ഒരു ബഹിരാകാശത്താവളമായി ഉപയോഗിച്ച് മനുഷ്യന് ഒരുകാലത്ത് വിദൂരനക്ഷത്രലോകങ്ങളിലേക്കു യാത്രചെയ്യാനും പ്രപഞ്ചത്തിൽ വേറെ എവിടെയെങ്കിലും ജീവൻ ഉണ്ടോയെന്നു കണ്ടുപിടിക്കാനും കഴിഞ്ഞേക്കാം.

ശീതയുദ്ധത്തിലും ബഹിരാകാശ ഗവേഷണരംഗത്തും സോവിയറ്റ് യൂണിയനെ പിന്നിലാക്കുക എന്ന രാഷ്ട്രീയ താത്പര്യമായിരുന്നു അപ്പോളോ പദ്ധതിയെ ഒരു സുപ്രധാന ദേശീയ ലക്ഷ്യമായി ആസൂത്രണം ചെയ്യുവാൻ യു.എസ്. അധികൃതരെ പ്രേരിപ്പിച്ചത് എന്നൊരു ആക്ഷേപമുണ്ട്. 




</doc>
<doc id="164880" url="https://ml.wikipedia.org/wiki?curid=164880" title="കോമൺ യുണിക്സ് പ്രിന്റിംഗ് സിസ്റ്റം">
കോമൺ യുണിക്സ് പ്രിന്റിംഗ് സിസ്റ്റം

യുണിക്സ് ലൈക് സിസ്റ്റങ്ങൾക്കായിട്ടുള്ള പ്രിന്റിങ് സിസ്റ്റമാണ് കുപ്സ് അഥവാ കോമൺ യുണിക്സ് പ്രിൻറിംഗ് സിസ്റ്റം. സിസ്റ്റത്തിനെ ഒരു പ്രിന്റ് സർവ്വർ ആക്കുകയാണ് കുപ്സ് ചെയ്യുന്നത്. ഇതു വഴി ശൃംഖലയിൽ ബന്ധിക്കപ്പെട്ട മറ്റു കംപ്യൂട്ടറുകളിൽ നിന്ന് പ്രിന്റ് ശേഖരിച്ച് അനുയോജ്യമായ പ്രിന്ററിലേക്ക് അയ്ക്കാൻ സാധിക്കും.

കുപ്സിൽ ഒരു പ്രിന്റ് സ്പൂളറും ഷെഡ്യൂളറും ഉണ്ട്.





</doc>
<doc id="164882" url="https://ml.wikipedia.org/wiki?curid=164882" title="നദീതടസംസ്കാരം">
നദീതടസംസ്കാരം

നദീതടങ്ങളിൽ സ്ഥിരതാമസമാക്കിത്തുടങ്ങിയ പ്രാചീന മനുഷ്യൻ സൃഷ്ടിച്ചെടുത്ത സവിശേഷ സംസ്കാരങ്ങളാണ് നദീതട സംസ്കാരങ്ങൾ. ലോകത്തെ ഒട്ടുമിക്ക സംസ്കാരങ്ങളുടെയും ഈറ്റില്ലം നദീതടങ്ങളായിരുന്നു എന്നാണു കരുതപ്പെടുന്നത്. ഗോത്രജീവിതത്തിൽ നിന്നും ആസൂത്രിതമായ ഒരു നാഗരിക ജീവിതത്തിലേക്കും മൗലികമായ സാംസ്കാരികധാരകളിലേക്കും മാനവസമൂഹം വഴിമാറിയതും നദീതടങ്ങളിൽ വച്ചായിരുന്നു. അതുകൊണ്ടാണ് അവ 'വിശ്വനാഗരികതയുടെ കളിത്തൊട്ടിൽ' (cradle of world civilization) എന്നറിയപ്പെടുന്നത്.

ഏതാണ്ടു പത്തുലക്ഷം സംവത്സരക്കാലം മനുഷ്യൻ, വേട്ടക്കാരൻ എന്ന നിലയിലാണു കഴിഞ്ഞുകൂടിയിരുന്നത്. അക്കാലത്ത് അവൻ ഒരിടത്തും ഉറയ്ക്കാതെ നീങ്ങിക്കൊണ്ടിരുന്നു. മനുഷ്യൻ അവന്റെ സ്വാഭാവിക പരിതഃസ്ഥിതിയെ നിയന്ത്രിക്കാൻ ആരംഭിച്ചതോടെയാണ് ഒരിടത്ത് സ്ഥിരമായി കഴിയാൻ തുടങ്ങിയത്.

നവീനശിലായുഗ കാലഘട്ടത്തിൽത്തന്നെ മനുഷ്യൻ ലോകത്തിന്റെ പല ഭാഗങ്ങളിലും അധിവാസഗ്രാമങ്ങൾ തുറന്നിരുന്നു. ആ കാലഘട്ടം അവസാനിക്കും മുമ്പ് ദേവാലയങ്ങൾ, ശവകുടീരങ്ങൾ എന്നിവ നിർമ്മിക്കുവാൻ തുടങ്ങിയിട്ടുമുണ്ടായിരുന്നു.

നവീനശിലായുഗത്തിൽ നാഗരികതയുടെ പൊടിപ്പുകൾ കാണാമെങ്കിലും ഒരു സംസ്കാരപ്പിറവി നമുക്ക് ആദ്യമായി കണ്ടെത്താനാകുന്നത് വെങ്കലയുഗത്തിലാണ്.

ഇക്കാലത്ത് സംഘടിത സമൂഹങ്ങളായിട്ടായിരുന്നു മനുഷ്യൻ ജീവിച്ചിരുന്നത്. വെങ്കലയുഗത്തിലാണ് ആധുനികസംസ്കാരത്തിന്റെ സൃഷ്ടിഘടകങ്ങളിൽ പ്രധാനപ്പെട്ടവയെല്ലാം വ്യക്തമായി രൂപംകൊണ്ടതും.

തന്റെ പരിതഃസ്ഥിതികളെ തനിക്ക് അനുകൂലമാക്കിത്തീർക്കുവാനുള്ള മനുഷ്യപ്രയത്നത്തിന്റെ വിജയങ്ങൾ തുടങ്ങുന്നത് നവീനശിലായുഗത്തിലാണ്. അഗ്നിയെ നിയന്ത്രിച്ച്, അഭയസ്ഥാനങ്ങളും ഉടയാടകളും ഉപയോഗിച്ച്, സ്വന്തമായി രൂപപ്പെടുത്തിയ ഉപകരണങ്ങൾ ഉപയോഗിച്ച്, അവർക്ക് അക്കാലത്ത് ഒരു പരിധിവരെ പ്രകൃതിയുടെ വെല്ലുവിളികളെ അതിജീവിക്കുവാൻ കഴിഞ്ഞു. ഭക്ഷ്യവസ്തുക്കൾ താനേ വിളഞ്ഞിരുന്ന ഇടങ്ങളിൽ കഴിയുന്നതിനുപകരം മനുഷ്യർ തങ്ങൾ താമസിക്കുന്നിടത്ത് ഭക്ഷണം ഉത്പാദിപ്പിക്കുവാൻ തുടങ്ങി. എങ്കിലും നവീനശിലായുഗമനുഷ്യർ ജീവിക്കുന്നതിനുവേണ്ടി ഏറെ യത്നിക്കേണ്ടിവന്നിരുന്നു. അവരുടെ മുഴുവൻ സമയവും ഓജസ്സും, നിലനില്പിനുവേണ്ടിയുള്ള യത്നത്തിനായി ചെലവഴിക്കപ്പെട്ടുകൊണ്ടിരുന്നു. അത് നാഗരികതയിലേക്കുള്ള പ്രയാണത്തിന് ഒരു പ്രതിബന്ധം തന്നെയായിരുന്നു. 

നാഗരികത നേടുന്നതിനുള്ള ആദ്യത്തെ ഉപാധി എളുപ്പത്തിൽ ജോലിചെയ്യുവാൻ കഴിയുന്ന, വിസ്തൃതവും ഫലഭൂയിഷ്ഠവുമായ ഭൂമിയാണ്. അത്തരം സ്ഥലങ്ങളിൽ ഫലഭൂയിഷ്ഠമായ മണ്ണുമാത്രമല്ല കൊല്ലംമുഴുവൻ പുറത്തു ജോലി ചെയ്യുവാൻ അനുവദിക്കുന്ന കാലാവസ്ഥയും അനിവാര്യമായിരുന്നു. ഫലഭൂയിഷ്ഠമായ മണ്ണ് കണ്ടെത്താനായെങ്കിലും കാലാവസ്ഥയുടെ കാര്യത്തിൽ പ്രതിസന്ധി തുടർന്നുകൊണ്ടേയിരുന്നു. ആറുമാസക്കാലം കഠിനാധ്വാനം ചെയ്തു വിളവുണ്ടാക്കിയാലും ഫലഭൂയിഷ്ഠമായ പല സ്ഥലങ്ങളിലും വർഷത്തിന്റെ അവശേഷിക്കുന്ന നാളുകൾ അവരെ ചലനരഹിതരാക്കുംവിധമുള്ള തണുപ്പാർന്നതായിരുന്നു. അതുകൊണ്ട് അനുയോജ്യമായ മണ്ണ്; കൊല്ലം മുഴുവൻ അനുയോജ്യമായ കാലാവസ്ഥ ഇവ രണ്ടുമുള്ള സ്ഥലങ്ങൾ, മനുഷ്യൻ തേടിക്കൊണ്ടേയിരുന്നു.

അങ്ങനെയിരിക്കെ ഒരേ കാലഘട്ടത്തിൽ രണ്ടു പുത്തൻ പ്രദേശങ്ങൾ ഉയർന്നുവന്നു. തങ്ങളുടെ ഉദ്ഭവസ്ഥാനങ്ങളിൽ നിന്ന് എക്കലും കൊണ്ട് പേർഷ്യൻ ഉൾക്കടലിലേക്ക് യൂഫ്രട്ടീസ്, ടൈഗ്രീസ് നദികൾ കടന്നുപോയ, അതിവിസ്തൃതമായ ചതുപ്പുനിലം ക്രമേണ വെള്ളം വറ്റി ഉറയ്ക്കുവാൻ തുടങ്ങിയതോടെയാണ് ഒരു പ്രദേശം പിറന്നത്. മറ്റൊന്ന് മനുഷ്യാധിവാസയോഗ്യമായി മാറിയ ഈജിപ്തിലെ ഡെൽറ്റാ പ്രദേശമായിരുന്നു. വർഷങ്ങളായി ഉണ്ടായിക്കൊണ്ടിരുന്ന വെള്ളപ്പൊക്കങ്ങൾ, തീരഭൂമിയുടെ ഫലഭൂയിഷ്ഠതയ്ക്ക് മാറ്റുകൂട്ടുന്നതായി മാറിയതാണ് അവിടെയുണ്ടായ പരിവർത്തനത്തിന് പ്രധാനകാരണം. ചെറുതും ഒറ്റതിരിഞ്ഞതുമായ ഗ്രാമപ്രദേശങ്ങൾക്കുപകരം മനുഷ്യർ അതിവിസ്തൃതമായ ഈ പുത്തൻപ്രദേശങ്ങളിലേക്ക് ചേക്കേറുവാൻ തുടങ്ങിയതോടെയാണ് നദീതടസംസ്കാരങ്ങളുടെ പിറവിയുടെ കഥ ആരംഭിക്കുന്നത്. അവിടങ്ങളിൽ ഇതിനുമുമ്പ് ഉണ്ടായിട്ടില്ലാത്ത വിധമുള്ള സങ്കീർണസ്വഭാവത്തോടുകൂടിയ രാഷ്ട്രീയാസ്തിത്വങ്ങൾ ഉദയം ചെയ്തു; തൊഴിലുകൾ വിദഗ്ദ്ധ തൊഴിലുകളായി; വാണിജ്യം സംവിധാനം ചെയ്യപ്പെട്ടു; എഴുത്തുവിദ്യ കണ്ടുപിടിക്കപ്പെട്ടു; നവീന ശിലായുഗത്തിലെ അലങ്കാരപ്രധാനമായ കല പ്രതീകാത്മക കലയിലേക്ക് വഴിമാറി.

പ്രചോദനവും അതിൽനിന്നുടലെടുത്ത വിപ്ലവവും ഒന്നുതന്നെ ആയിരുന്നെങ്കിലും നൈൽനദീതടത്തിലും യൂഫ്രട്ടീസ്, ടൈഗ്രീസ് നദീതടങ്ങളിലും സംഭവിച്ച പരിവർത്തനത്തിന്റെ പ്രവർത്തനക്രമം പ്രധാനകാര്യങ്ങളിൽ വ്യത്യസ്തമായിരുന്നു. അതിൽ ഏറ്റവും പ്രധാനം രാഷ്ട്രീയസംവിധാനത്തിലുണ്ടായ വ്യത്യാസമാണ്. മെസപ്പൊട്ടേമിയയിൽ വ്യത്യസ്ത കേന്ദ്രങ്ങളിലായി പരിഷ്കൃതസമൂഹങ്ങൾ രൂപപ്പെടുകയും ആ നഗരങ്ങൾ തങ്ങളുടെ സ്വയംഭരണാവകാശം നിലനിർത്തിക്കൊണ്ട് ഓരോ രാജ്യങ്ങളായി രൂപപ്പെടുകയുമായിരുന്നു. നൈൽ നദീതടത്തിലാകട്ടെ രാജാവിന്റെ കീഴിൽ അത് ഒറ്റ രാജ്യമായി രൂപപ്പെട്ടു.

മെസപ്പൊട്ടേമിയയിലെ 'പുതുഭൂമി' രണ്ടു വ്യത്യസ്ത ജനസമൂഹങ്ങൾക്കായി വിഭജിക്കപ്പെടുകയായിരുന്നു - സുമറും അക്കാദും. ക്രമേണ അവിടങ്ങളിൽ സുമേറിയൻ സംസ്കാരവും അക്കാദിയൻ സംസ്കാരവും പിറന്നു. ക്രി.മു. 3000-മാണ്ടോടെയാണ് ഇവ രൂപപ്പെട്ടത്. ബാബിലോണിയൻ, അസീറിയൻ സംസ്കാരങ്ങളുടെ ഈറ്റില്ലവും മെസപ്പൊട്ടേമിയയായിരുന്നു.

മെസപ്പൊട്ടേമിയയ്ക്കു തൊട്ടുപിന്നാലെ വന്ന നൈൽനദീ തടസംസ്കാരം പിറന്ന ഭൂപ്രദേശത്ത് ആധുനിക ബേഹലൊമാലി വംശജരുടെ പ്രപിതാക്കന്മാരായിരുന്ന കിഴക്കൻ ആഫ്രിക്കയിലെ ജനങ്ങളുടെ വർഗത്തിൽപ്പെട്ടവരായിരുന്നു ആദിമജനത. ജലവിതാനം താഴ്ന്ന്, ഫലഭൂയിഷ്ഠമായ പുത്തൻ തടം ഉണ്ടായതോടുകൂടി അയൽരാജ്യങ്ങളിൽ നിന്ന് കുടിയേറ്റമുണ്ടായി. ലിബിയക്കാർ വടക്കുപടിഞ്ഞാറു നിന്നെത്തി; സെമൈറ്റുകൾ കിഴക്കുനിന്നെത്തി. തെക്കും തെക്കുപടിഞ്ഞാറുനിന്നുമായി നുബിയർ തുടങ്ങിയവരുമെത്തി. ക്രി.പി.സു. നാലാം സഹസ്രാബ്ദത്തിന്റെ രണ്ടാം പാദത്തോടെ നൈൽ നദീതടം ഇങ്ങനെ ഒരു സമ്മിശ്രജനസമൂഹത്താൽ നിറഞ്ഞു. നാലാം ശ.-ത്തിന്റെ അവസാനത്തോടെ ശാരീരികമായ പ്രത്യേകതകൾ പോലും മനസ്സിലാക്കാനാവാത്ത വിധം അവർ ഇടകലർന്നു കഴിഞ്ഞുതുടങ്ങി. അങ്ങനെ ഉണ്ടായ ഒരു ഐക്യവംശം തനതായ സ്വഭാവങ്ങൾ വളർത്തിയെടുക്കാനും, തങ്ങൾ അധിവസിക്കുന്ന പ്രദേശത്തിന്റെ അനുകൂലസാഹചര്യങ്ങൾ ചൂഷണം ചെയ്യുവാനും തുടങ്ങിയതോടെയാണ് സവിശേഷമായ നൈൽനദീതട സംസ്കാരം യാഥാർഥ്യമായത്.

പ്രധാനമായും നാല് നദീതടസംസ്കൃതികളാണ് ലോകത്തിന്റെ ഗതി മാറ്റിമറിക്കുന്നതിന് നിമിത്തമായത്. അവ ചുവടെ ചേർക്കുന്നു.

ഇത്തരത്തിലുള്ള പ്രധാന സംസ്കാരങ്ങളോരോന്നിന്റെയും മുഖ്യ സവിശേഷതകൾ പട്ടിക 1-ൽ ചേർത്തിരിക്കുന്നു.

പ്രധാനമായും എട്ട് സവിശേഷതകൾ കൂടിച്ചേരുമ്പോഴാണ് നാഗരികത രൂപപ്പെടുന്നത്. ആസൂത്രിത നഗരങ്ങൾ, സുസംഘടിതമായ ഭരണസംവിധാനം, ബഹുമതങ്ങൾ, വിദഗ്ദ്ധ തൊഴിൽ, വ്യത്യസ്ത സാമൂഹ്യവിഭാഗങ്ങൾ, കലയും വാസ്തുവിദ്യയും, പൊതുമരാമത്ത്, എഴുത്ത് (രചന) എന്നിവയാണ് അവ.

നഗരങ്ങളാണ് നാഗരികതയുടെ മുഖ്യ സവിശേഷത. നദീതീരങ്ങളിൽ കൃഷിഭൂമി കണ്ടെത്തുകയും അവിടെ കൃഷിയിറക്കുകയും ചെയ്തതോടെ പുതിയ ഒരു സംസ്കാരം രൂപപ്പെടുകയും ഇത് ജനസംഖ്യാവളർച്ചയ്ക്കും ഗ്രാമങ്ങളുടെ നഗരവത്കരണത്തിനും കാരണമാകയും ചെയ്തു. ഇത്തരം നഗരങ്ങളാണ് പില്ക്കാലത്ത് യൂഫ്രട്ടീസിന്റെയും ടൈഗ്രീസിന്റെയും തീരങ്ങളിൽ രൂപപ്പെട്ടത്.

നദീതീരങ്ങളിലെ സവിശേഷമായ അവസ്ഥ കൃഷിക്കനുയോജ്യമായിരുന്നു. നിത്യ ജലസാന്നിധ്യം നദീതടത്തെ കൂടുതൽ ഫലഭൂയിഷ്ഠമാക്കി. നദികൾ ഒരേ സമയം ഭക്ഷ്യസ്രോതസ്സും ഗതാഗതമാർഗവുമായിത്തീർന്നു. വെള്ളപ്പൊക്ക നിയന്ത്രണം, കൃഷിഭൂമിയിലേക്കു വെള്ളം എത്തിക്കൽ തുടങ്ങിയ കാര്യങ്ങൾ ആദ്യകാലത്തു ബുദ്ധിമുട്ടായിരുന്നു. എന്നാൽ ഇത്തരം വെല്ലുവിളികളെ അതിജീവിക്കുന്നതിനായി കനാലുകളും ജലസംഭരണികളും മറ്റും നിർമിച്ചു. ഇത്തരം പദ്ധതികൾക്കായി ഒരു നേതൃത്വവും ഭരണസംവിധാനവും ആവശ്യമായിരുന്നു.

ആദ്യകാലത്ത് മതപുരോഹിതർ തന്നെയായിരുന്നു അധികാരികൾ. പിന്നീട് പോരാളികളായ രാജാക്കന്മാരുടെ ആഗമനത്തോടെ അവർ ഭരണം ഏറ്റെടുക്കുകയും അധികാരം തലമുറകളിലേക്ക് കൈമാറ്റം ചെയ്യപ്പെടുകയും ചെയ്തു. അവർ നിയമവ്യവസ്ഥയും നികുതി വ്യവസ്ഥയും നടപ്പിലാക്കി. ഇതിനായി ഉദ്യോഗസ്ഥരെ നിയമിക്കുകയുംകൂടി ചെയ്തതോടെ സമൂഹത്തിൽ സുസംഘടിതമായ ഒരു ഭരണസംവിധാനം നിലവിൽവന്നു. തങ്ങൾക്ക് അധികാരം ലഭിച്ചത് ദൈവത്തിൽ നിന്നാണെന്ന വാദം ഇവർ ഉയർത്തിയതോടെ മതത്തിനുമേലുള്ള അധികാരവും ഇവർക്കുകൈവന്നു.

ശിലായുഗത്തിലേതുപോലെ ഇവരും ബഹുദൈവാരാധകരായിരുന്നു. സൂര്യദേവനെയും ജലദേവതകളെയും മറ്റു പ്രകൃതി ശക്തികളെയുമായിരുന്നു ഇവർ ആരാധിച്ചിരുന്നത്. 

ജനവർഗങ്ങൾ രാഷ്ട്രജീവിതത്തിലേക്കു പ്രവേശിച്ചപ്പോൾ നദീതീരങ്ങളിൽ രൂപംകൊണ്ട രാഷ്ട്രങ്ങൾ വളരെ ചെറുതായിരുന്നു. നാലായിരം വർഷങ്ങൾക്കുമുമ്പ് ഗംഗാനദിക്കരയിൽ മഗധ, കാശി, അവന്തി, വത്സലം, വിദർഭ, വിദേഹം, പാഞ്ചാലം തുടങ്ങിയ അനേകം കൊച്ചു രാഷ്ട്രങ്ങൾ ചരിത്രത്തിൽ ഇടം തേടിയിട്ടുണ്ട്. കാലാന്തരത്തിൽ ഇത്തരം കൊച്ചുരാഷ്ട്രങ്ങൾ തമ്മിലുള്ള സമരങ്ങൾ ആരംഭിച്ചു. ഈ സമരങ്ങളിൽ ശക്തരായ രാഷ്ട്രങ്ങൾ സമീപത്തുള്ള ദുർബലരാഷ്ട്രങ്ങളെ ആക്രമിച്ചു കീഴടക്കി; സാമ്രാജ്യങ്ങൾ പിറന്നു. ഈജിപ്ത്, സുമേറിയ തുടങ്ങിയവയായിരുന്നു ആദ്യകാലനദീതട സാമ്രാജ്യങ്ങൾ. ബി.സി. 753-ൽ ഇറ്റലിയിലെ ടെമ്പർ നദീതീരത്തു നിലവിൽവന്ന റോം എന്ന കൊച്ചു രാഷ്ട്രം എ.ഡി. ഒന്നാം നൂറ്റാണ്ടിന്റെ ആരംഭത്തിൽ റോമാ സാമ്രാജ്യമായിമാറി. ദക്ഷിണേന്ത്യയിൽ തുംഗഭദ്രാ നദീതീരത്ത് ഹരിഹരൻ, ബുക്കൻ എന്നീ സഹോദരന്മാർ ചേർന്നു രൂപീകരിച്ച വിജയനഗരം എന്ന ചെറിയ രാഷ്ട്രം പില്ക്കാലത്ത് വിജയനഗര സാമ്രാജ്യമായിമാറി. പരമ്പരാഗതമായി അധികാരത്തിൽവന്ന ചക്രവർത്തിമാരായിരുന്നു ഇത്തരം സാമ്രാജ്യങ്ങളിലെ ഭരണാധികാരികൾ. ഭരണപരവും മതപരവും ആയ അധികാരങ്ങൾ അവരിൽ കേന്ദ്രീകരിച്ചിരുന്നു. ചക്രവർത്തി നിർമിച്ചതും മതങ്ങൾ അംഗീകരിച്ചിരുന്നവയും ആയിരുന്നു അക്കാലത്തെ സാമ്രാജ്യത്തിലെ നിയമങ്ങൾ. സാമ്രാജ്യത്തിലെ അംഗങ്ങളായിരുന്ന പ്രജകൾക്ക് ഭരണാധികാരിയെ അനുസരിക്കുകയെന്ന ചുമതലമാത്രമേ ഉണ്ടായിരുന്നുള്ളു. അവർ തങ്ങളുടെ അവകാശങ്ങളെക്കുറിച്ച് ബോധവാന്മാരായിരുന്നില്ല. തങ്ങളുടെ കൈകളിൽ കേന്ദ്രീകരിച്ചിരുന്ന വമ്പിച്ച സമ്പത്തും, സൈനികബലവുംകൊണ്ട് ഈ ചക്രവർത്തിമാർ പ്രജകളെ അടക്കിഭരിച്ചു. അപൂർവം ചില ഭരണാധികാരികൾ മാത്രം പ്രജാക്ഷേമത്തിൽ തത്പരരായിരുന്ന ദയാലുക്കളായ സ്വേച്ഛാധിപതികൾ ആയിരുന്നു. ഈ ചക്രവർത്തിമാർ ദയാലുക്കളായി മാറിയത് പ്രജകളിൽ നിന്നുമുള്ള സമ്മർദംകൊണ്ടല്ല, പ്രത്യുത തങ്ങളുടെ ഇച്ഛകൊണ്ടുമാത്രമായിരുന്നു. ചക്രവർത്തിമാർ അയൽരാഷ്ട്രങ്ങളെ ആക്രമിച്ചു കീഴടക്കുക പതിവായിരുന്നതിനാൽ കീഴടക്കപ്പെട്ട ജനങ്ങൾ സംഘടിച്ച് വിപ്ലവം നടത്തുന്ന പതിവ് അക്കാലത്തുണ്ടായിരുന്നു. പുരാതന റോമൻ സാമ്രാജ്യത്തിന്റെ ഭാഗമായിരുന്ന ഇസ്രായേലി യഹൂദന്മാർ സംഘടിച്ച് റോമൻ പട്ടാളക്കാർക്കെതിരെ പോരാടിയിരുന്ന കാര്യം ബൈബിളിൽ രേഖപ്പെടുത്തിയിട്ടുണ്ട്.

പല പ്രാദേശിക ജനവിഭാഗങ്ങളെയും ഒരുമിച്ചുകൂട്ടിയായിരുന്നു പുരാതന നദീതടസാമ്രാജ്യങ്ങൾ സംഘടിപ്പിച്ചിരുന്നത്. അതിനാൽ ഇത്തരം സാമ്രാജ്യങ്ങളിലെ ജനങ്ങളിൽ ഐകമത്യമനോഭാവവും ദേശീയബോധവും കുറവായിരുന്നുവെന്നുവേണം കരുതാൻ. പലപ്പോഴും ഭരണാധികാരിയും വിവിധ ദേശങ്ങളിലെ ജനങ്ങളും തമ്മിലുള്ള ബന്ധങ്ങൾ നികുതിപിരിവിൽ മാത്രം ഒതുങ്ങിനിന്നിരുന്നു. പല സാമ്രാജ്യങ്ങളിലും പിൻതുടർച്ചാവകാശത്തെ സംബന്ധിച്ച വ്യക്തമായ നിയമങ്ങളൊന്നും ഇല്ലാതിരുന്നതിനാൽ ഒരു സമ്രാട്ടു മരിക്കുമ്പോൾ അവകാശികൾ തമ്മിൽ അധികാരത്തിനുവേണ്ടിയുള്ള മത്സരങ്ങൾ നടത്തിയിരുന്നു.

ഓരോ നദീതട സാമ്രാജ്യവും വളരെ സമ്പന്നമായിരുന്നു. ധനവും സൈനികബലവും ആയിരുന്നു സമ്രാട്ടിന്റെ അധികാരത്തിനാധാരം. രാഷ്ട്രത്തിലെ സമ്പത്തിന്റെ അധികഭാഗവും ചക്രവർത്തിയുടെയും കുറെ പ്രഭുക്കന്മാരുടെയും കൈകളിലാണു കേന്ദ്രീകരിച്ചിരുന്നത്. സമ്പന്നർ കൂടുതൽ ശക്തിയാർജിച്ചു. സാമ്രാജ്യപ്രഭുക്കന്മാരും തങ്ങളുടെ ഭൂസംബന്ധങ്ങൾ വർധിപ്പിക്കുന്നതിനുവേണ്ടി സാധാരണ കർഷകരിൽ നിന്ന് വളരെയേറെ നികുതികൾ പിരിച്ചെടുത്തിരുന്നു. രാജ്യങ്ങളുടെ ക്ഷേമം സംരക്ഷിക്കുന്നതിലല്ല, പ്രത്യുത പ്രജകളെ അടിച്ചമർത്തുന്നതിലായിരുന്നു സമ്രാട്ടിന്റെയും പ്രഭുക്കന്മാരുടെയും ശ്രദ്ധ.

ഓരോ നാഗരികതയിലും അതിന്റെ സാമൂഹിക ഘടന രൂപംകൊണ്ടിരുന്നത് അവിടത്തെ തൊഴിലിന്റെ അടിസ്ഥാനത്തിലായിരുന്നു. എന്നാൽ രാജ്യത്തെ സൈനികർ, പുരോഹിതർ എന്നീ വിഭാഗങ്ങൾക്ക് സമൂഹത്തിൽ പ്രത്യേക പദവി നല്കിയിരുന്നതായി മിക്കവാറും എല്ലാ നാഗരികതകളിലും കാണാനാവും.

പ്രാചീന രാജവംശങ്ങളുടെ കാലത്ത് ഈജിപ്തിൽ പ്രധാനമായും രണ്ടു വിഭാഗം ആളുകളാണുണ്ടായിരുന്നത്. ഭരണകർത്താക്കളും ഭരണീയരും. ഫറോവമാരായിരുന്നു ഇവിടത്തെ ഭരണാധികാരികൾ. ഭരണീയരിൽ രാജാവിന്റെ ഭടന്മാർ, പുരോഹിതർ, രാജാവിന്റെ കുടിയാന്മാർ, മറ്റു തൊഴിലാളികൾ എന്നിങ്ങനെയുള്ള തട്ടുകളാണുണ്ടായിരുന്നത്. പ്രഭുക്കളെയും അടിമകളെയും ഈ വിഭജനത്തിൽ ഉൾപ്പെടുത്തിയിരുന്നില്ല.

മെസപ്പൊട്ടേമിയയിലെ സാമൂഹിക ഘടനയ്ക്ക് ആധുനിക വ്യവസ്ഥിതിയുമായി ഏറെ സാമ്യമുണ്ട്. അവിടെ പ്രഭു, അഭിജാതൻ, മുഷ്കേനുകൾ എന്നിങ്ങനെയായിരുന്നു സമൂഹവിഭജനം. പ്രഭുക്കൾ സമൂഹത്തിലെ ഏറ്റവും ഉന്നതരും ഭരണാധികാരികളും ഭൂവുടമകളുമായിരുന്നു. അഭിജാതർ മധ്യവർഗ സമൂഹം. രാജ്യത്തെ ഗുമസ്തന്മാരായിരുന്നു അവർ. മുഷ്കേനുകൾ അഥവാ ഭാഗികമായി സ്വതന്ത്രരായ സാധാരണക്കാർ സമൂഹത്തിൽ ഏറ്റവും കീഴ്ത്തട്ടിൽ ഉണ്ടായിരുന്നവരായിരുന്നു. ഇവരിൽ അധികവും അടിമകളായിരുന്നു; അവർക്കും അടിമകൾ ഉണ്ടായിരുന്നു.

മിക്കവാറും എല്ലാ നദീതടസംസ്കാരങ്ങളിലും അടിമസമ്പ്രദായം നിലനിന്നിരുന്നതായി കാണാം. അവിടുത്തെ സാമൂഹികവും സാമ്പത്തികവുമായ സുസ്ഥിരത ഉറപ്പുവരുത്തുന്നതിൽ ഇതിന് കാര്യമായ പങ്കുമുണ്ടായിരുന്നു.

നൈൽനദീതീരങ്ങളിലെ തദ്ദേശീയരധികവും അടിമകളായിരുന്നു. വിദേശികളായ യുദ്ധത്തടവുകാരായിരുന്നു മറ്റ് അടിമകൾ. സുഡാൻ, ലിബിയ, സിറിയ തുടങ്ങിയ രാജ്യങ്ങളിൽനിന്നുള്ളവരായിരുന്നു അവരിലധികവും. അടിമകളിൽ ചിലരെ ഫറോവ തന്റെ ആസ്ഥാന സദസ്യർക്ക് ദാനം ചെയ്യുകയും അവർ തങ്ങളോടൊപ്പം ജോലിചെയ്യുന്ന ഈജിപ്തുകാരുമായി മിശ്രവിവാഹത്തിൽ ഏർപ്പെടുകയും ചെയ്തിരുന്നു.

മെസപ്പൊട്ടേമിയയിൽ അടിമ വെറും ക്രയവിക്രയ വിധേയമായ ഒരു ചരക്കും യജമാനന്റെ സ്വകാര്യസ്വത്തും നിയമപരമായ യാതൊരു അവകാശവുമില്ലാത്തവരുമായിരുന്നു. 

ഭദ്രമായ സാമൂഹികഘടന ഉറപ്പുവരുത്താൻ മിക്കവാറും എല്ലാ നാഗരികതകളിലും നിയമങ്ങൾ ഉണ്ടായിരുന്നതായി വിവിധ പഠനങ്ങളിൽ നിന്നും മനസ്സിലാക്കാം. എന്നാൽ ഒരു സംഹിതയുടെ രൂപത്തിലുള്ള പ്രാമാണിക സിദ്ധാന്തങ്ങളുടെ അഭാവത്തിൽ അതിന്റെ യഥാർഥ സ്വഭാവം മനസ്സിലാക്കാൻ പ്രയാസമാണ്. നദീതടസംസ്കാരങ്ങളിലെ സാമൂഹിക ഘടനയിൽ നിർണായകസ്ഥാനം സൈന്യത്തിനുണ്ടായിരുന്നു. തങ്ങൾ സൃഷ്ടിച്ചെടുത്ത തനതു സംസ്കാരം അധിനിവേശങ്ങളിലൂടെ നാമാവശേഷമാകാതിരിക്കുന്നതിൽ വലിയ പങ്കാണ് പട്ടാളം വഹിച്ചിട്ടുള്ളത്.

ഈജിപ്തിൽ മതാധിഷ്ഠിത നിയമഘടനയാണ് നിലനിന്നിരുന്നതെങ്കിലും ഇവിടെ എല്ലാ നിയമങ്ങളും പിറവിയെടുത്തതും നിലനിന്നിരുന്നതും ഫറോവയുടെ ഇച്ഛയ്ക്കു വിധേയമായിട്ടായിരുന്നു. നിയമത്തിന്റെ പരമാധികാരം ഫറോവയിലും അദ്ദേഹത്തിന്റെ രണ്ട് പ്രധാനമന്ത്രിമാരിലും നിക്ഷിപ്തമായിരുന്നു. 

പ്രാചീന സുമേറിയയിലെ നീതിന്യായ ഭരണം പുരോഹിതന്മാരുടെ പ്രത്യേക അവകാശമായിരുന്നു.

ശാസ്ത്രവിജ്ഞാനരംഗത്ത് നാഗരിക ജനവിഭാഗങ്ങളുടെ വളർച്ച പരിമിതമായിരുന്നുവെങ്കിലും ശാസ്ത്രചരിത്രത്തിന്റെ നാഴികക്കല്ലുകളായ നിരവധി നേട്ടങ്ങൾ അവർക്ക് കൈവരിക്കാനായിട്ടുണ്ട്. ചുറ്റുപാടുകളെ സമൂലം മാറ്റാൻ കഴിവുള്ള വസ്തുതകൾ കണ്ടുപിടിക്കുന്നതിലേറെ അവർക്കു താത്പര്യം തങ്ങളുടെ ജീവിത സാഹചര്യങ്ങൾക്ക് യോജിച്ച വസ്തുതകൾ വളർത്തിയെടുക്കുന്നതിലായിരുന്നു. ഉദാഹരണമായി, കൃഷിയെ ആശ്രയിക്കുന്ന സമ്പദ് വ്യവസ്ഥയോടുകൂടിയ ഏതു ജനതയ്ക്കും വ്യത്യസ്ത കാലാവസ്ഥകളെക്കുറിച്ച് അറിയേണ്ടതുണ്ട്. കൃഷിക്കാരന് പ്രവർത്തനങ്ങൾ കൃത്യമായി ആസൂത്രണം ചെയ്യേണ്ടതിനാൽ അയാൾക്ക് കാലാവസ്ഥാവ്യതിയാനങ്ങളെ സംബന്ധിച്ച് മുന്നറിയിപ്പു നല്കുന്ന ഒരു കലണ്ടർ ആവശ്യമായിരുന്നു. വിവിധ നാഗരിക സമൂഹങ്ങൾ ഇതിനായി വിവിധ രീതിയിലുള്ള കലണ്ടറുകൾ ആവിഷ്കരിച്ചതായി കാണാനാകും. സിറിയസ് നക്ഷത്രത്തിന്റെ ഉദയവും നൈൽനദിയിലെ വെള്ളപ്പൊക്കവും തമ്മിലുള്ള ബന്ധം വച്ചുകൊണ്ട് ഈജിപ്തുകാർ ഒരു വർഷത്തിന്റെ ദൈർഘ്യം 365 ദിവസമാണെന്നു നിർണയിക്കുകയുണ്ടായി.

മെസപ്പൊട്ടേമിയയിൽ ആദ്യകാലത്ത് ചന്ദ്രനെ അടിസ്ഥാനമാക്കി അവിടുത്തെ പുരോഹിതന്മാർ ഒരു കലണ്ടർ നിർമിച്ചു. എന്നാൽ ബാബിലോണിയർ ക്രമേണ സൌരവർഷ കലണ്ടർ വികസിപ്പിച്ചെടുത്തു. ഈജിപ്തിൽ ഫറോവ കാലഘട്ടത്തിലും ചൈനയിൽ ഷാങ് രാജവംശ കാലത്തും കലണ്ടറുകൾ ഗണിച്ചതായി വിവിധ ചരിത്രകാരന്മാർ രേഖപ്പെടുത്തിയിട്ടുണ്ട്. കലണ്ടറുകളെക്കുറിച്ചുള്ള ചർച്ചകളിൽ, കലണ്ടർ നിർമാതാക്കൾക്ക് സഹായകരമായിത്തീർന്നത് ജ്യോതിശ്ശാസ്ത്രപരമായ നിരീക്ഷണങ്ങളാണെന്നു കാണാം. ഈ അന്വേഷണം എത്തിനില്ക്കുന്നത് ജ്യോതിശ്ശാസ്ത്രത്തിൽ നാഗരിക സമൂഹങ്ങൾക്കുള്ള ഗണ്യമായ അറിവിലാണ്. ഇവർ ഗ്രഹണങ്ങൾ വരെ മുൻകൂട്ടി പ്രവചിച്ചിരുന്നു. ബാബിലോണിയൻ ജനതയാണ് ജ്യോതിശ്ശാസ്ത്രത്തിൽ കൂടുതൽ സംഭാവനകൾ നടത്തിയത്.

നാഗരിക സമൂഹം ശാസ്ത്രവിജ്ഞാനത്തിൽ നേട്ടങ്ങൾ കൈവരിച്ച മറ്റ് രണ്ട് പ്രധാന മേഖലകൾ ഗണിതശാസ്ത്രവും വൈദ്യശാസ്ത്രവുമായിരുന്നു ഈജിപ്തിൽ തങ്ങളുടെ പിരമിഡുകൾ അവർ സംവിധാനം ചെയ്യുകയും പണിയുകയും ചെയ്തത് അളവിന്റെയും കണക്കുകൂട്ടലിന്റെയും കാര്യത്തിൽ പറയത്തക്ക അബദ്ധങ്ങൾ ഇല്ലാതെയാണ്. വിസ്തീർണവും വലിപ്പവുമെല്ലാം കൃത്യമായി കണക്കുകൂട്ടാൻ അവർക്കു കഴിഞ്ഞുവെന്നത്, ജ്യാമിതിയുടെ വളർച്ചയെ സൂചിപ്പിക്കുന്നു. അങ്കഗണിതത്തിലും അവർക്ക് സ്വന്തം രീതികളുണ്ടായിരുന്നു. അക്കങ്ങൾക്കെല്ലാം പ്രത്യേകം ചിഹ്നങ്ങൾ ഉണ്ടായിരുന്നു. മൊസൊപ്പൊട്ടേമിയക്കാർ അങ്കഗണിതത്തിൽ നിന്നും വ്യത്യസ്തമായി ബീജഗണിതത്തിലൂടെയാണ് ഗണിതശാസ്ത്രത്തെ സമീപിച്ചത്.

വൈദ്യശാസ്ത്രരംഗത്തും ഔഷധ നിർമ്മാണരംഗത്തും സുമേറിയൻ നാഗരിക സമൂഹം ഏറെ നേട്ടങ്ങൾ കൈവരിച്ചതായി കാണാം.

നവീനശിലായുഗത്തിലെ ഭൂരിപക്ഷം ആളുകളുടെയും മുഖ്യതൊഴിൽ കൃഷിയായതിനാൽ കാർഷിക രംഗത്താണ് കൂടുതലായും സാങ്കേതിക വിദ്യകൾ പരീക്ഷിച്ചത്. കൃഷി സ്ഥലത്തേക്കാവശ്യമായ വെള്ളമെത്തിക്കുന്നതിനുള്ള വിവിധ ജലസേചന പദ്ധതികളായിരുന്നു ഇതിൽ മുഖ്യം. മിക്കവാറും എല്ലാ നദീതടസംസ്കാര ജനവിഭാഗങ്ങൾക്കും ഇതിൽ സമാനസ്വഭാവമാണ് കാണാൻ കഴിയുന്നത്. മണ്ണിൽ കോലുകൊണ്ടുകുത്തി കുഴിയുണ്ടാക്കി അതിൽ വിത്തുകൾ ഓരോന്നായിട്ട് മുളപ്പിക്കുന്നതിനുപകരം ചാലുകൾ കീറി വിത്തുകൾ എറിഞ്ഞു വിതക്കുന്ന രീതി ആദ്യമായി അവലംബിച്ചത് യൂഫ്രട്ടീസ് നദീതീരത്താണ്. കലപ്പപോലുള്ള കാർഷിക യന്ത്രങ്ങളുടെ കണ്ടുപിടിത്തം കൂടുതൽ വിസ്തൃതിയിൽ കൃഷി ചെയ്യാൻ അവരെ പ്രാപ്തരാക്കി. നിലം ഉഴുന്നതോടുകൂടിത്തന്നെ വിതകൂടി നടത്താൻ സൗകര്യപ്പെടുത്തത്തക്കവണ്ണം കലപ്പയോട് ചേർത്ത് തുളയുള്ള ഒരു ഉപകരണം കൂടി ഘടിപ്പിച്ച് അതിൽ ആവശ്യമുള്ള വിത്ത് നിറയ്ക്കാനും സംവിധാനമുണ്ടായിരുന്നു. 

ഭവനനിർമ്മാണത്തിനും മറ്റുമായി ഇഷ്ടിക നിർമിച്ചതാണ് സാങ്കേതിക രംഗത്തെ ഇവരുടെ മറ്റൊരു സംഭാവന. ചൂളയിൽ ചുട്ടെടുത്ത ഇഷ്ടികകൾ ആദ്യമായി നിർമിച്ചത് സുമേറിയക്കാരാണെന്നാണ് വിശ്വസിക്കപ്പെടുന്നത്. ഈജിപ്തിൽ രാജവാഴ്ച അവസാനിക്കുന്നതിനു തൊട്ടുമുൻപാണ് ഈ സാങ്കേതിക വിദ്യ ഉടലെടുത്തത്. അതുവരെ ചുള്ളിക്കമ്പുകൾ പിണച്ചു ചെളിതേച്ചുള്ള പണിയാണ് അവിടെ ഉണ്ടായിരുന്നത്. മോഹൻജോദരൊയിലും ഹാരപ്പയിലുമെല്ലാം കണ്ടെടുത്ത അവശിഷ്ടങ്ങളിൽ ഇടതടവില്ലാതെയുള്ള ഇഷ്ടികപ്പണികൾ കാണാൻ കഴിയും.

ഈജിപ്തുകാർ കളിമൺപാത്ര നിർമ്മാണത്തിലെന്നപോലെ സ്ഫടിക നിർമ്മാണത്തിലും വിദഗ്ദ്ധരായിരുന്നു ഈ സാങ്കേതികവിദ്യ പിന്നീട് ഇറ്റലിയിലേക്കും മറ്റ് യൂറോപ്യൻ രാജ്യങ്ങളിലേക്കും ഇന്ത്യയിലേക്കും വ്യാപിച്ചു. ചൈനയിൽ നിന്നും ലഭിച്ചിട്ടുള്ള ചില അവശിഷ്ടങ്ങളിൽ നിന്നും ഇത് കണ്ടെത്തിയിട്ടുണ്ട്. ഈജിപ്തിലെ ശില്പികൾ ശിലാപാത്ര നിർമ്മാണത്തിലും വൈദഗ്ദ്ധ്യം പ്രകടിപ്പിച്ചിരുന്നു. നദീതടങ്ങളിൽ ലോഹനിർമ്മാണ ശാസ്ത്രവും വളർന്നുതുടങ്ങിയിരുന്നു. ചെമ്പ് ചുട്ടുപഴുപ്പിച്ച് പതംവരുത്തുന്ന ലോഹസംസ്കരണപ്രക്രിയയാണ് അവയിൽ ആദ്യത്തേത്.

തുണി നിർമ്മാണരംഗത്ത് ഏറെ മുന്നിട്ടുനിന്ന ഈജിപ്തിൽ നെയ്ത്ത് ഒരു വ്യവസായമായി വളർന്നിരുന്നു. സിറിയയിലും മൊസൊപ്പൊട്ടേമിയയിലും കമ്പിളി ഉത്പാദനമായിരുന്നു ഏറിയ പങ്കും.

നദീതട നാഗരിക ജനങ്ങളുടെ സമ്പദ്ഘടനയുടെ അടിസ്ഥാനസ്രോതസ്സ് കാർഷിക വിളകളുടെ വ്യാപാരം തന്നെയായിരുന്നു. വ്യാപാരത്തോട് വിവിധ രാജ്യങ്ങൾക്ക് വ്യത്യസ്ത സമീപനമാണ് ഉണ്ടായിരുന്നത്. ആഭ്യന്തര വ്യാപാരം ഈജിപ്തിനെ സംബന്ധിച്ചിടത്തോളം ഫറോവയുടെ സ്വകാര്യ സ്വത്തായിരുന്നു. ഇവിടെ നിന്നും വിദേശ വ്യാപാരം കൂടുതലും നടന്നിരുന്നത് സിറിയയിലേക്കായിരുന്നു. എന്നാൽ, മെസപ്പൊട്ടേമിയയിൽ പൂർണ സ്വാതന്ത്ര്യത്തോടുകൂടി ഒരു വ്യാപാരിക്ക് തന്റെ ജോലി നിർവഹിക്കാമായിരുന്നു. നിയമത്തിന്റെ പരിധിക്കകത്തുനിന്നുകൊണ്ടും പൊതുതാത്പര്യത്തിന്റെ പേരിൽ രാഷ്ട്രം ചുമത്തുന്ന നികുതി വ്യവസ്ഥകൾക്കു വിധേയമായും മാത്രമായിരിക്കണം എന്നു മാത്രം.

മെസപ്പൊട്ടേമിയയിൽ ന്യായമായ കച്ചവടം ഉറപ്പുവരുത്താൻ പ്രത്യേക സേനയെ നിയോഗിച്ചിരുന്നു. വിദേശ വ്യാപാരാഭിവൃദ്ധിക്കുവേണ്ടി വിപുലവും വിശുദ്ധവുമായ ചട്ടങ്ങൾ ഇവിടെ ഏർപ്പെടുത്തിയിരുന്നു. വ്യാപാരാവശ്യങ്ങൾക്കായുള്ള ഗതാഗതരീതികളും പല രാജ്യങ്ങളിലും വ്യത്യസ്തമായിരുന്നു. കരമാർഗ്ഗമുള്ള യാത്ര ദുഷ്കരമായിരുന്നു. മെസപ്പൊട്ടേമിയക്കാർ ഉരുചക്രവാഹനങ്ങൾ നേരത്തെതന്നെ വികസിപ്പിച്ചിരുന്നെങ്കിലും ദീർഘയാത്ര അസാധ്യമായിരുന്നു. അതുകൊണ്ടുതന്നെ മെസപ്പൊട്ടേമിയയിലും ഈജിപ്തിലുമെല്ലാം കരമാർഗ്ഗമുള്ള ചരക്കുഗതാഗതത്തിനായി ഉപയോഗിച്ചിരുന്നത് കഴുതകളെയും ഒട്ടകങ്ങളെയുമായിരുന്നു.

ജലഗതാഗതം ചെലവുകുറഞ്ഞതായതിനാൽ സാധ്യമായ സ്ഥലങ്ങളിലേക്കെല്ലാം ചരക്കുകൾ കടത്തിയിരുന്നത് ജലമാർഗ്ഗമായിരുന്നു. തങ്ങളുടെ രാജ്യങ്ങളിൽ ഉടനീളം രണ്ടു മഹാനദികൾ ഒഴുകിയിരുന്നുവെന്നുള്ളതും അനറ്റോളിയുടെ കിഴക്കൻ പകുതി മുഴുവനും സിറിയയുടെ ഉത്തരഭാഗവും സ്പർശിക്കുന്ന ഒരു സമ്പൂർണ ജലഗതാഗതമാർഗ്ഗം തങ്ങൾക്കുണ്ടായിരുന്നുവെന്നുള്ളതും സുമേറിയക്കാർക്കും ബാബിലോണിയക്കാർക്കും വലിയ അനുഗ്രഹമായിരുന്നു.

എഴുത്തുസമ്പ്രദായമെന്നു വിളിക്കാവുന്ന ഒന്ന് ആദ്യമായി രൂപപ്പെടുത്തിയത് സുമേറിയക്കാർ ആയിരുന്നു. സ്വത്തവകാശത്തിന്റെ ഉറപ്പിനായുള്ള അന്വേഷണങ്ങളിൽ നിന്നാണ് എഴുത്തുവിദ്യ പിറന്നത്. ചിത്രവേല ചെയ്യപ്പെട്ട വ്യക്തിപരമായ മുദ്രകളായിട്ടായിരുന്നു അതിന്റെ തുടക്കം. വിവിധതരം സംഭരണികളിലെ അടപ്പ്, ഭാണ്ഡങ്ങളിലെ കുടുക്കിന്റെ പ്രത്യേകത എന്നിവ ആദ്യം ഉടമസ്ഥനെ തിരിച്ചറിയുന്നതിനുള്ള അടയാളങ്ങളായി. പിന്നീട് ഉടമസ്ഥാവകാശം സൂചിപ്പിക്കുന്നതിനായി കളിമണ്ണുകൊണ്ട് പൂശിയ ചില അടയാളങ്ങൾ നിലവിൽ വന്നു. അത് വംശീയമായ പ്രതീകങ്ങളുടെ പിറവിക്ക് വഴിതെളിച്ചു. ചിത്രമായ അത്തരം പ്രതിനിധീകരണങ്ങളിൽ നിന്ന് ചിത്രലിപിയും തുടർന്ന് എഴുത്തുകലയും ആരംഭിക്കുകയായിരുന്നു. തെക്കൻ മെസപ്പൊട്ടേമിയയിലായിരുന്നു എഴുത്തുകല ബീജാവാപം ചെയ്തതെന്നാണ് ചരിത്രപണ്ഡിതരുടെ അഭിപ്രായം. നോ: അക്ഷരകല

സുമേറിയയിലും ഈജിപ്തിലും നിലവിൽ വന്ന അതിവിപുലമായ എഴുത്തുകല അതു ചെയ്യുന്നതിനുള്ള വിദഗ്ദ്ധപരിശീലനം നേടുകയെന്നത് ഒരു അനിവാര്യതയാക്കി. എഴുത്തുകലയുടെ ആദ്യപ്രായോജകർ പുരോഹിതരായിരുന്നു. അവരിൽ നിന്ന് അതു പഠിക്കുന്നതിനു വിശേഷപരിശീലനവും, ഗുരുകുല രീതിയിലുള്ള പ്രായോഗിക പരിശീലനവും ആവശ്യമായി വന്നു. അങ്ങനെ പുരോഹിത വർഗത്തോടൊപ്പം എഴുത്തുജോലിക്കാർ എന്നൊരു വിഭാഗവും ഉണ്ടായി. അതുകൊണ്ട് വിദ്യാഭ്യാസ കുത്തക പുരോഹിതന്മാരുടെ കൈയിലായി. നോ: വിദ്യാഭ്യാസം

ഓരോ നദീതടസംസ്കാരത്തിലും നിലനിന്നിരുന്ന സാമൂഹികഘടനയാണ് അവിടത്തെ മതപരമായ ആശയങ്ങളെ ഏറിയകൂറും രൂപപ്പെടുത്തിയത്.

ഈജിപ്തുകാരുടെ ആദ്യകാല മതസങ്കല്പം വളരെ സങ്കീർണമായിരുന്നു. ദുർജ്ഞേയമായ പ്രപഞ്ചരഹസ്യങ്ങൾക്കൊക്കെ അവർ ദൈവികത്വം നല്കി. രാജാവ് പ്രധാനദൈവമായ ഹോറസിന്റെ പ്രതിപുരുഷനായി അംഗീകരിക്കപ്പെട്ടു. പില്ക്കാലത്ത് അവർ ഏകമതവിശ്വാസത്തിലേക്ക് എത്തുകയുണ്ടായി. 

ഈശ്വരൻ എല്ലാറ്റിലുമുണ്ടെന്നും എല്ലാം ഈശ്വരമയമാണെന്നുമുള്ള വിശ്വദേവതാവാദികളായിരുന്നു സുമേറിയൻ ജനത. പ്രപഞ്ച പരിപാലനത്തിനു നാല് ദൈവങ്ങളെ അവർ സൃഷ്ടിച്ചിരുന്നു. അനു (ആകാശം), കി (ഭൂമിദേവി), എൻലിൽ (വായുഭഗവാൻ) എങ്കി (ജലദേവത) ഇങ്ങനെയായിരുന്നു ദൈവസങ്കല്പം. ഓരോ നഗരവും ഓരോ ദൈവത്തിന്റെ പരിരക്ഷയിലായിരുന്നു. കാലാവസ്ഥാ വ്യതിയാനങ്ങളെല്ലാം ദൈവങ്ങളുമായി ബന്ധപ്പെടുത്തിയാണ് അവർ നല്കിയിരുന്നത്. ദുമു-സി (സംഹാരമൂർത്തി) ഇനന്ന ദേവിയെ വിവാഹം കഴിക്കുന്നതോടെ ശൈത്യകാലം തുടങ്ങും. ജനങ്ങൾക്കും ഭൂമിക്കും സമൃദ്ധിയുടേതാണ് ഇക്കാലം. ദേവിയെ (ഇനന്ന) പ്രസാദിപ്പിക്കാൻ ദുമു-സിക്ക് കഴിയാതെ വരുന്നു. ഇതോടെ ദേവി കോപിഷ്ടയും അസംതൃപ്തയുമായി ഭർത്താവിനോട് കുറച്ചുകാലം (ആറ്മാസം) പാതാളത്തിലേക്ക് പോകാൻ കല്പിക്കുന്നു. ഇക്കാലം വേനൽക്കാലമാകും.

സിന്ധുനദീതടസംസ്കാരത്തിൽ ദൈവിക സങ്കല്പങ്ങൾക്ക് മുന്തിയ പ്രാധാന്യമാണുണ്ടായിരുന്നത്. മൂന്ന് തലകളുണ്ടായിരുന്ന പശുപതി(ശിവൻ)യായിരുന്നു പ്രധാന ആരാധനാമൂർത്തി. മരങ്ങളെയും മൃഗങ്ങളെയും ആരാധിക്കുന്ന സമ്പ്രദായവും നിലനിന്നിരുന്നു. ആൽമരങ്ങൾ, പാലമരങ്ങൾ തുടങ്ങിയ മരങ്ങളും ആരാധിക്കപ്പെട്ടിരുന്നു. ലിംഗപൂജയും നിലവിലുണ്ടായിരുന്നു.

ചൈനീസ് സംസ്കാരത്തിലെ മതചിന്തകളുടെ ആവിർഭാവം പിതൃപൂജയിൽ തുടങ്ങുന്നു എന്നാണു നിഗമനം. ഒരാളുടെ യഥാർഥ ശക്തി ആരംഭിക്കുന്നത് അയാളുടെ മരണാനന്തരമാണെന്ന വിശ്വാസമായിരുന്നു അതിനടിസ്ഥാനം. അങ്ങനെ പരേതാരാധനയും പരേതർക്കായുള്ള ബലിതർപ്പണങ്ങളും നിലവിൽ വന്നു. മറ്റൊരു സംസ്കാരത്തിനും അവകാശപ്പെടാനാവാത്തവിധമുള്ള പാരമ്പര്യത്തിന്റെ തുടർച്ചയും രാഷ്ട്രീയവിസ്ഫോടനങ്ങൾക്കെതിരായ ദൃഢപ്രതിജ്ഞയും ചൈനീസ് സംസ്കാരത്തിന് സമ്മാനിച്ചത് പരേതാരാധനയിലൂന്നി വികസിച്ച ഈ മതസമ്പ്രദായമാണെന്നു വിലയിരുത്തപ്പെട്ടിട്ടുണ്ട്.

പ്രയോജനക്ഷമതയ്ക്ക് മുൻതൂക്കം നല്കുന്ന, അഥവാ പ്രയോജനകരമായ പദാർഥങ്ങളെ മോടിപിടിപ്പിക്കുന്നതരം, പ്രയുക്തകലയിൽ നിന്ന് സുന്ദരകലയിലേക്കുള്ള പരിണാമമാണ് നദീതടസംസ്കാരങ്ങൾ സമ്മാനിച്ച കലാപരമായ അടിസ്ഥാന സംഭാവന.

ചുണ്ണാമ്പുകല്ലിൽത്തീർത്ത മെസപ്പൊട്ടേമിയൻ പൂപ്പാത്രങ്ങൾ, മാടമ്പിമാരുടെ ശവക്കല്ലറകൾക്കായിത്തീർത്ത ഈജിപ്ഷ്യൻ പ്രതിമകൾ, വിവിധ സംസ്കാരങ്ങളിലെ ദേവാലയ ചിത്ര-ശില്പവേലകൾ, ചമയപ്പെട്ടികൾ, കരണ്ടിപ്പിടികൾ, ചഷകങ്ങൾ എന്നിവയിലെ കൊത്തുപണികൾ തുടങ്ങിയവയൊക്കെ നദീതടസംസ്കാരങ്ങളിലെ കലാവൈവിധ്യത്തിനു നിദർശനമായിരുന്നു.

ഈജിപ്തിനും മെസപ്പൊട്ടേമിയയ്ക്കും പ്രദർശിപ്പിക്കാൻ കഴിഞ്ഞതിൽ നിന്നും വ്യത്യസ്തമായ സുകുമാര കലാമാതൃകകളാണ് ക്രീറ്റിലുണ്ടായിരുന്നത്. അവിടെ നിന്നും ലഭ്യമായിട്ടുള്ള ദന്ത-ലോഹശില്പങ്ങളിലും ചുവർചിത്രങ്ങളിലും ആധ്യാത്മികഭാവങ്ങൾക്ക് ലവലേശം ഊന്നൽ കൊടുക്കാത്ത, ദേശസംസ്കാര ബാഹ്യമായ ഒരു ആത്മബോധത്തിൽ നിന്നും പിറന്ന കലാശൈലി കാണാം.

പില്ക്കാല ദ്രാവിഡകലയുടെ ഉദയത്തിനു വഴിതെളിച്ച ഒരു വിശിഷ്ട പ്രതിഭാസമായിരുന്നു ഹാരപ്പാകല. ചൈനീസ് കലയുടെ സവിശേഷത അതിന്റെ സാങ്കേതികമികവായിരുന്നു. 

മാരിക്കൊട്ടാരത്തിലെ ചുവർചിത്രങ്ങൾ മെസപ്പൊട്ടേമിയൻ ചിത്രകലയുടെ ശൈലി സങ്കീർണമായിരുന്നു എന്നത് വ്യക്തമാക്കുന്നു. ശിലാശില്പങ്ങൾ, കളിമൺവിഗ്രഹങ്ങൾ, ഫലകങ്ങളിലെ കൊത്തുപണികൾ എന്നിവയാണ് സുമേറിയൻകലയുമായി ബന്ധപ്പെട്ട മറ്റ് ലഭ്യമാതൃകകൾ. 

സംഗീതകലയുടെ രംഗത്തുണ്ടായിരുന്ന കുതിപ്പുകളെക്കുറിച്ചും ധാരാളം സൂചനകൾ ഇവിടങ്ങളിൽ നിന്ന് ലഭിച്ചിട്ടുണ്ട്. മറ്റിടങ്ങളിൽ സ്വരപഞ്ചക സമ്പ്രദായം നിലവിലിരുന്നപ്പോൾ, ഇവിടങ്ങളിൽ സപ്തസ്വരസമ്പ്രദായം നിലവിൽ വന്നിരുന്നു എന്നാണ് അനുമാനിക്കപ്പെട്ടിട്ടുള്ളത്. വിവിധ നദീതടസംസ്കാരങ്ങളിലെ സമ്പന്നമായ സംഗീതപാരമ്പര്യത്തിനു നിദർശനമായി നിരവധി വാദ്യോപകരണങ്ങൾ ലഭ്യമായിട്ടുണ്ട്. അവയിൽ ഇലത്താളം, പലതരം ചെണ്ടകൾ, പടഹം, പെരുമ്പറ, ഗഞ്ചിറ, ഓടക്കുഴൽ, വിവിധതരം കുഴലുകൾ, കാഹളങ്ങൾ, കൊമ്പുകൾ, സാരംഗി, വീണ, ഹാർവ്, ലയർ, ലൂട്ട് തുടങ്ങിയവ ഉൾപ്പെടുന്നു.

വെങ്കലയുഗകാലത്ത് ഈജിപ്തിനും മെസപ്പൊട്ടേമിയയ്ക്കും ലഭിച്ച മുഖ്യസാഹിത്യരചനകൾ പ്രാചീനേതിഹാസങ്ങളായിരുന്നു. ഓർത്തുവയ്ക്കാൻ എളുപ്പമായതിനാൽ പദ്യരചനകളായിരുന്നു ധാരാളമായി ഉണ്ടായിരുന്നതെന്നും കണ്ടെത്തിയിട്ടുണ്ട്. പദ്യരചനകളിൽ ഈരടികളും ചതുഷ്പദികളും കാണാം.

സമ്പദ്സമൃദ്ധങ്ങളായിരുന്ന ഈ സാമ്രാജ്യങ്ങൾ അന്യരാഷ്ട്രങ്ങളുടെ അസൂയയ്ക്കു പാത്രമായി. അതിന്റെ ഫലമായി ഓരോ സാമ്രാജ്യത്തിനും നിരവധി വിദേശീയാക്രമണങ്ങളെ നേരിടേണ്ടിവന്നു. സാമ്രാജ്യങ്ങൾ തമ്മിലുള്ള യുദ്ധങ്ങളും ഇക്കാലത്തുണ്ടായി. ഒരു യുദ്ധത്തിൽ വിജയിക്കുന്ന സാമ്രാജ്യം മറ്റൊരുഘട്ടത്തിൽ മറ്റേതെങ്കിലും സാമ്രാജ്യത്തോടു പരാജയപ്പെട്ടിരുന്നു. സാമ്രാജ്യങ്ങൾ തമ്മിലുള്ള യുദ്ധങ്ങളുടെ ഫലമായി അവ ഓരോന്നും തകർന്നുതുടങ്ങി. ചില സാമ്രാജ്യങ്ങൾ ആഭ്യന്തര കലാപങ്ങൾകൊണ്ടും തകർന്നിട്ടുണ്ട്. അമിത സമൃദ്ധി പലപ്പോഴും ജനതയുടെ ജാഗ്രതയും ഉന്മേഷവും അധ്വാനശീലവും നഷ്ടമാക്കിയതും തകർച്ചകൾക്ക് കാരണമായിട്ടുണ്ട്.

ഓരോ പുരാതന നദീതടസാമ്രാജ്യവും തകർന്നതിനെത്തുടർന്ന് ഭൂപ്രദേശത്ത് വീണ്ടും ചെറിയ ദേശീയ രാഷ്ട്രങ്ങൾ പ്രത്യക്ഷപ്പെട്ടു. എന്നാൽ ഇന്ത്യയിലും ചൈനയിലുംമാത്രം സാമ്രാജ്യശക്തികൾ തുടർന്നും നിലനിന്നു, ഉദാഹരണമായി ഇന്ത്യയിൽ മൗര്യസാമ്രാജ്യത്തിന്റെ അധഃപതനത്തിനുശേഷം കനിഷ്കന്റെ കുശാന സാമ്രാജ്യം, ഗുപ്ത സാമ്രാജ്യം, ഹർഷവർധനന്റെ സാമ്രാജ്യം തുടങ്ങിയവ ഇടയ്ക്കിടയ്ക്ക് അധികാരത്തിൽ വന്നിട്ടുണ്ട്. ചൈനയിലും ഇതുപോലുള്ള സാമ്രാജ്യങ്ങൾ നിലവിൽ വന്നിരുന്നു. കാലക്രമത്തിൽ ശാസ്ത്രീയവിജ്ഞാനത്തിന്റെ വളർച്ചയെത്തുടർന്ന് പുരാതന നദീതട സംസ്കാരങ്ങളുടെ പ്രാധാന്യം കുറഞ്ഞു. ഉദാഹരണമായി വിദ്യുച്ഛക്തി കണ്ടുപിടിച്ചതോടുകൂടി വ്യവസായ കേന്ദ്രങ്ങൾ നദീതീരങ്ങളിൽ നിന്നും മറ്റുസ്ഥലങ്ങളിലേക്കു മാറ്റിത്തുടങ്ങി. റെയിൽവേ ഗതാഗതവും വ്യോമഗതാഗതവും വ്യാപിച്ചതോടുകൂടി നദികളിൽക്കൂടിയുള്ള ഗതാഗതവും ഏറെക്കുറഞ്ഞു. അതിന്റെ ഫലമായി നദീതടസംസ്കാരങ്ങൾ മറ്റു പ്രദേശങ്ങളിലെ സംസ്കാരത്തിനു സമാനമായി മാറി. 

പ്രാചീന നദീതടസംസ്കൃതികൾ പലതും ഭൗതികമായി മണ്ണടിഞ്ഞുവെങ്കിലും അവ നാഗരികതയുടെ കളിത്തൊട്ടിലുകൾ എന്ന രീതിയിലും പില്ക്കാല നാഗരികതയ്ക്ക് അടിസ്ഥാനവും പ്രചോദനവുമായ ഒന്നെന്ന രീതിയിലും അനശ്വരങ്ങളാണ്. പില്ക്കാലചരിത്രത്തിലും നദികളും നഗരസംസ്കൃതിയും തമ്മിലുള്ള ഒരു ദൃഢബന്ധം കാണാം. പല വിശ്വനഗരികളും നദീതീരങ്ങളിൽ സ്ഥിതിചെയ്യുന്നത് ഇതിനുദാഹരണമാണ്. അത്തരം ചില പ്രധാന നഗരങ്ങൾ ഇവയാണ്. ആംസ്റ്റർഡാം (ആംസ്റ്റെൽ നദി-നെതർലൻഡ്), ബാംഗ്കോക്ക് (chao phraya-തായ്‌ലൻഡ്), ബർലിൻ (സ്പ്രീ, ഹാവെൽ നദികൾ-ജർമനി), ബുഡാപെസ്റ്റ് (ദാന്യുബ് നദി-ഹംഗറി), ബ്യൂണസ് അയേഴ്സ് (റിയോ ഡി ലാപ്ളാറ്റ നദി-അർജന്റീന), കൊൽക്കത്ത (ഹൂഗ്ളി നദി-ഇന്ത്യ), ഡൽഹി (യമുനാ നദി, ഇന്ത്യ), ഹോചിമിൻ സിറ്റി (സൈഗോൺ നദി-വിയറ്റ്നാം), ജക്കാർത്ത (ലിവ്യുങ് നദി- ഇംഗ്ളണ്ട്), മോസ്കോ (മസ്ക്വ നദി-റഷ്യ), പാരീസ് (സെയ്ൻ നദി-ഫ്രാൻസ്), സാന്റിയോഗോ (മാപോചോ-ചിലി), ടോക്കിയോ (സുമിദ നദി-ജപ്പാൻ), വിയന്ന (ഡാന്യൂബ് നദി-ആസ്ട്രിയ). നോ: അസീറിയ, അസീറിയൻ കല, അസീറോ-ബാബിലോണിയൻ ഭാഷാസാഹിത്യം, അസീറിയൻ സംസ്കാരം, ഈജിപ്ത്, ഈജിപ്ഷ്യൻ കല, ഈജിപ്ഷ്യൻ ഭാഷയും സാഹിത്യവും, ഈജിപ്ഷ്യൻ വാസ്തുവിദ്യ, ഈജിപ്ഷ്യൻ സംസ്കാരം, ചൈനീസ് കലകൾ, ബാബിലോണിയൻ സംസ്കാരം, നഗരം, നദികൾ, നാഗരികത, മെസപ്പൊട്ടേമിയൻ സംസ്കാരം, സിന്ധുനദീതടസംസ്കാരം, സുമേറിയൻ സംസ്കാരം.


</doc>
<doc id="164883" url="https://ml.wikipedia.org/wiki?curid=164883" title="അരീപ്പറമ്പ്">
അരീപ്പറമ്പ്

ചേർത്തല-കണിച്ചുകുളങ്ങര റോഡിൽ ചേർത്തലയിൽ നിന്നും 5 കി.മീ.യും കണിച്ചുകുളങ്ങരയിൽ നിന്നും 3 കി.മീ.യും അകലെ സ്ഥിതി ചെയ്യുന്നു ഗ്രാമമാണ് അരീപ്പറമ്പ്.


</doc>
<doc id="164887" url="https://ml.wikipedia.org/wiki?curid=164887" title="മോഹൻ രാഘവൻ">
മോഹൻ രാഘവൻ

തൃശ്ശൂർ സ്വദേശിയായ നാടക-ചലച്ചിത്രപ്രവർത്തകനായിരുന്നു മോഹൻ രാഘവൻ. 2010-ൽ പുറത്തിറങ്ങിയ ടി.ഡി. ദാസൻ സ്റ്റാൻഡേർഡ് VI B എന്ന മലയാളചലച്ചിത്രം സംവിധാനം ചെയ്തതിലൂടെ മികച്ച നവാഗത സംവിധായകനുള്ള കേരളസംസ്ഥാന സർക്കാരിന്റെ അവാർഡ് നേടിയിട്ടുണ്ട്.

തൃശ്ശൂർ ജില്ലയിലെ മാളക്കടുത്ത് അന്നമനട കല്ലൂർ വടക്കേടത്ത് പരേതനായ രാഘവന്റെയും അമ്മിണിയുടെയും മകനായി ജനിച്ചു. പാലിശേരി എസ്‌.എൻ.ഡി.പി. സ്‌കൂളിൽനിന്നു പത്താം ക്ലാസ് പാസായ മോഹൻ രാഘവൻ കൊടുങ്ങല്ലൂർ കെ.കെ.ടി.എം. കോളജിലാണു പ്രീഡിഗ്രി പൂർത്തിയാക്കിയത്‌. തൃശ്ശൂർ സ്കൂൾ ഓഫ് ഡ്രാമയിൽ നിന്ന് നാടകത്തിൽ ബിരുദവും മധുര കാമരാജ് യൂണിവേഴ്സിറ്റിയിൽ നിന്ന് ദൃശ്യകലയിൽ ബിരുദാനന്തരബിരുദവും നേടുകയുണ്ടായി. എന്നാൽ കാവാലം നാരായണപ്പണിക്കർ, ബി.വി. കാരന്ത് തുടങ്ങിയ മികച്ച നാടകപ്രവർത്തകരുടെ കൂടെയുള്ള തീയറ്റർ അനുഭവങ്ങളാണ്‌ മോഹന്റെ ദൃശ്യകലാരംഗത്തെ പ്രവർത്തനങ്ങൾക്ക്‌ അടിത്തറയായത്‌. "ആന്റിഗണി","മാക്ബത്ത്" എന്ന് തുടങ്ങിയ ലോകക്ലാസിക്കൽ നാടകങ്ങൾ സംവിധാനം ചെയ്യുവാൻ മോഹൻ രാഘവന് പ്രേരണയായതും ഇത്തരം അനുഭവങ്ങളാണ്.

പിന്നീട് മിനിസ്ക്രീൻ രംഗത്തേക്ക് മോഹൻ ശ്രദ്ധ പതിപ്പിച്ചു. കേരളത്തിലെ ഉൾനാടൻ ഗ്രാമീണപശ്ചാത്തലം പലപ്പോഴും തന്റെ കഥകളിൽ ചിത്രീകരിച്ച അദ്ദേഹത്തിന് തുടക്കത്തിൽ തന്നെ ടെലിവിഷൻ മേഖലയിലെ മികച്ച തിരക്കഥാകൃത്ത് എന്ന നിലയിൽ പേരെടുക്കാനായി. മോഹൻ രചിച്ച പല ടി.വി. പരിപാടികളുടെ തിരക്കഥകൾക്കും പ്രധാന പുരസ്‌കാരങ്ങൾ ലഭിച്ചു. ദേശീയ ശ്രദ്ധ നേടിയ "ഡയറി ഓഫ് എ ഹൗസ് വൈഫ്" എന്ന ഹ്രസ്വചിത്രത്തിന്റെ തിരക്കഥ മോഹന്റേതായിരുന്നു. "കൺമഷി" എന്ന മലയാള സിനിമയ്ക്കും തിരക്കഥയൊരുക്കി.

2010-ൽ പുറത്തിറങ്ങിയ "ടി.ഡി. ദാസൻ സ്റ്റാൻഡേർഡ് VI B" എന്ന ചിത്രത്തിലൂടെയാണ് മോഹൻ രാഘവൻ ചലച്ചിത്രസംവിധായകന്റെ കുപ്പായമണിയുന്നത്. ഏറെ കാത്തിരിപ്പിനൊടുവിലാണ് ഈ ചിത്രം സാക്ഷാത്കരിക്കാൻ അദ്ദേഹത്തിനായത്. തിരക്കഥയുമായി പലനാളുകളിലുള്ള അലച്ചിലിനൊടുവിൽ ഒരു നിർമാതാവ് താത്പര്യം പ്രകടിപ്പിച്ചുവെങ്കിലും സംവിധായകൻ എന്ന നിലയിൽ മോഹൻ രാഘവനെ പരീക്ഷിക്കാൻ അദ്ദേഹത്തിനു ആത്മവിശ്വാസക്കുറവുണ്ടായിരുന്നു. ഇതേ പ്രമേയം ഒരു ഹ്രസ്വചിത്രമായി എടുക്കാമെന്നുള്ള നിർമാതാവിന്റെ നിർദ്ദേശിച്ചതനുസരിച്ച് "ലെറ്റർ ഫ്രം ദ ഹാർട്ട്" എന്ന ചിത്രമെടുത്തു. ചിത്രം ഒരു സ്വകാര്യ ചാനലിനു നൽകാനായിരുന്നു പദ്ധതിയിട്ടിരുന്നതെങ്കിലും മോഹൻ രാഘവൻ എന്ന സംവിധായകന്റെ കഴിവുകൾ തിരിച്ചറിഞ്ഞ നിർമാതാവ് ഒടുവിൽ അത് ഒരു ചലച്ചിത്രമായി തന്നെ പുറത്തുവരണമെന്ന് തീരുമാനിക്കുകയായിരുന്നു.

ചലച്ചിത്രോൽസവങ്ങളിൽ മികച്ച സ്വീകാര്യത ലഭിച്ച "ടി.ഡി. ദാസൻ സ്റ്റാൻഡേർഡ് VI B", നിരൂപക പ്രശംസയും ഒപ്പം നിരവധി പുരസ്കാരങ്ങളും നേടിയെടുത്തു. എന്നാൽ ബോക്‌സോഫീസിൽ ഈ ചിത്രം വേണ്ടത്ര ശ്രദ്ധിക്കപ്പെടാതെ പോയത് മോഹനെ നിരാശപ്പെടുത്തിയിരുന്നു. അടുത്ത ചിത്രത്തിനുള്ള തയ്യാറെടുപ്പുകൾ തുടങ്ങിയിരുന്നുവെങ്കിലും ഹൃദയാഘാതം മൂലം 2011 ഒക്ടോബർ 25-ന് അദ്ദേഹം അന്തരിച്ചു.




</doc>
<doc id="164901" url="https://ml.wikipedia.org/wiki?curid=164901" title="കൊല്ലം തുളസി">
കൊല്ലം തുളസി

മലയാളചലച്ചിത്ര-ടെലിവിഷൻ മേഖലകളിലെ ഒരു അഭിനേതാവാണ് കെ.കെ. തുളസീധരൻ നായർ എന്ന കൊല്ലം തുളസി. പല ചിത്രങ്ങളിലെയും ഇദ്ദേഹത്തിന്റെ വില്ലൻ കഥാപാത്രങ്ങൾ ശ്രദ്ധേയങ്ങളായിട്ടുണ്ട്. അഭിനയത്തിനു പുറമേ കവിതയെഴുത്തിലും തത്പരനായ ഇദ്ദേഹത്തിന്റെ ഏതാനും കവിതകളുടെ സംഗീതാവിഷ്കാരം "ഒരു പരാജിതന്റെ മോഹങ്ങൾ" എന്ന പേരിൽ 'മനോരമ മ്യൂസിക്സ്' പുറത്തിറക്കിയിട്ടുണ്ട്.


</doc>
<doc id="164902" url="https://ml.wikipedia.org/wiki?curid=164902" title="പ്രധാനമന്ത്രി">
പ്രധാനമന്ത്രി

ഒരു പാർലമെന്ററി ഭരണസമ്പ്രദായത്തിൽ രാജ്യത്തെ ഭരണകൂടത്തിന്റെ തലവനും മന്ത്രിസഭയിലെ ഏറ്റവും മുതിർന്ന മന്ത്രിയുമാണ് പ്രധാനമന്ത്രി. പ്രധാനമന്ത്രി പാർലമെന്റിനോട് ഉത്തരവാദപ്പെട്ടിരിക്കും. സാധാരണ ജനാധിപത്യരീതിയിൽ തെരെഞ്ഞെടുപ്പ് നടക്കുന്ന രാജ്യങ്ങളിൽ പാർലമെന്റിലെ ഭൂരിപക്ഷ പ്രകാരമാണ് പ്രധാനമന്ത്രിയെ തെരെഞ്ഞെടുക്കുന്നത്. പ്രധാനമന്ത്രിയെ പുറത്താക്കുന്നതും പാർലമെന്റാണ്. എന്നാൽ കുടുംബാധിപത്യവും, ഏകാധിപത്യവും, രാജഭരണവും നിലനിൽക്കുന്ന നാടുകളിൽ അതത രാജ്യത്തെ രാഷ്ട്രത്തലവൻ പ്രധാനമന്ത്രിമാരെ നിയമിക്കുകയാണ് പതിവ്. 

പ്രസിഡൻഷ്യൽ രീതിയിൽ സാധാരണ പ്രധാനമന്ത്രിമാർ ഉണ്ടാകില്ല. അത്തരം നാടുകളിൽ രാഷ്ട്രത്തലവനും ഭരണത്തലവനും ഒരാൾ തന്നെയായിരിക്കും. അമേരിക്കൻ ഐക്യനാടുകൾ ഇതിനു ഉദാഹരണമാണ്.



</doc>
<doc id="164903" url="https://ml.wikipedia.org/wiki?curid=164903" title="അമ്പലപ്പുഴ രാമചന്ദ്രൻ">
അമ്പലപ്പുഴ രാമചന്ദ്രൻ

അമ്പലപ്പുഴ ശ്രീകൃഷ്ണസ്വാമി ക്ഷേത്രത്തിലെ പ്രസിദ്ധനായിരുന്ന ആനയാണ് രാമചന്ദ്രൻ. മദ്ധ്യ തിരുവുതാംകൂറിലെ ഉത്സവപ്പറമ്പുകളിൽ ഏറ്റവും തലപ്പൊക്കമുള്ള ആനയായിരുന്നു ഇത്. 

അമ്പലപ്പുഴക്ഷേത്രത്തിലെ പടിഞ്ഞാറെ നടയിൽ ഇപ്പോൾ രാമചന്ദ്രന്റെ പേരിൽ അതേ വലിപ്പത്തിലുള്ള കൽപ്രതിമ സ്ഥാപിച്ചിട്ടുണ്ട്. അമ്പലപ്പുഴക്ഷേത്രത്തിലെ തന്നെയല്ല ഇതര ക്ഷേത്രങ്ങളിലേയും എഴുന്നള്ളത്തുകളിലെ ചടങ്ങുകൾ അവൻ ഓർത്തുവെച്ച് ശ്രദ്ധയോടെ ചെയ്തിരുന്നതായി ഇപ്പോഴും പലരും ഓർത്തു പറയാറുണ്ട്. എഴുന്നള്ളത്തു തുടങ്ങും മുതൽ തിടമ്പ് ഇറക്കുംവരെ ആത്മവിശ്വാസം തുളുമ്പുന്ന പ്രൗഢമായ നില്പാണ് അമ്പലപ്പുഴ രാമചന്ദ്രന്റെ മറ്റൊരു പ്രത്യേകത.


</doc>
<doc id="164908" url="https://ml.wikipedia.org/wiki?curid=164908" title="റോബർട്ട് മുഗാബെ">
റോബർട്ട് മുഗാബെ

തെക്കാനാഫ്രിക്കൻ രാജ്യമായ സിംബാബ്‌വെയുടെ പ്രസിഡന്റ്.മുഴുവൻ പേര് റോബർട്ട് ഗബ്രിയേൽ മുഗാബെ.(ആംഗലം:Robert Gabriel Mugabe).
വെള്ളക്കാരിൽ നിന്നും സിംബാബ്‌വെയെ മോചിപ്പിക്കാനുള്ള സ്വാതന്ത്ര്യ സമരത്തിന്റെ നായകനായിരുന്ന മുഗാബെ 1921 ഫെബ്രുവരി 24നാണ് ജനിച്ചത്.1980ൽ സിംബാബ്‌വെ പ്രധാനമന്ത്രിയായി തെരെഞ്ഞെടുക്കപ്പെട്ടു.വെള്ളക്കാർ നാട്ടുകാരിൽ നിന്നും കൈയേറിയ ഭൂമി തിരിച്ചു പിടിക്കുന്നതിൽ പ്രത്യേകം താല്പര്യം കാണിച്ച ഇദ്ദേഹത്തെ ഒരു ഭീകരനായ ഭരണാധികാരിയായാണ് പ്ടിഞ്ഞാറൻ മാധ്യമങ്ങൾ വിശേഷിപ്പിക്കാറുള്ളത്.


</doc>
<doc id="164959" url="https://ml.wikipedia.org/wiki?curid=164959" title="പെരുംകുറുമ്പ">
പെരുംകുറുമ്പ

മരങ്ങളിൽ കയറിപ്പോവുന്ന ഒരു വലിയ വള്ളിച്ചെടിയാണ് പെരുംകുറുമ്പ. . രക്തശോധന ഔഷധങ്ങളുടെ ഗണത്തിൽ പെടുന്നു.
ഇംഗ്ലീഷിൽ Frangipani Vine, Wood vine എന്ന് പേരുകളുണ്ട്. സംസ്കൃതത്തിൽ മധുശോണി, ധനുർമാല, മൂർവാ, മധുശ്രവഃ, മൂർവി, ധനുർഗുണഃ എന്നും വിളിക്കുന്നു.
അപ്പൂപ്പൻതാടി, മുത്തപ്പൻതാടി, നോവുണ്ണി എന്നെല്ലാം അറിയപ്പെടുന്നു. 

മഴ ധാരാളമുള്ള കാടുകളിൽ കൂടുതലായി കാണുന്നു
ചിലയിടത്ത് Marsdenia tenacissima യെ പെരുംകുരുമ്പയായി കണക്കാക്കുന്നുണ്ട്.
വലിയ മരങ്ങളിൽ വരെ പടർന്നു കയറി വളരുന്നു. തൊലിയ്ക്ക് തവിടു നിറമാണ്. തിളക്കമുള്ള ഇലകളാണ്. 


വേര്, ഇല
വേര് രക്തശുദ്ധിയ്ക്ക് നല്ലതാണ്. സമൂലം വിരേചകമാണ്.


</doc>
<doc id="164964" url="https://ml.wikipedia.org/wiki?curid=164964" title="മലബാറി ആട്">
മലബാറി ആട്

കേരളത്തിൽ ധാരാളമായി കണ്ടുവരുന്ന ആടുകളാണ് മലബാറി. ഇവയെ 'തലശ്ശേരി ആടു'കൾ എന്നും പറഞ്ഞുവരുന്നു. ഈ മലബാറി ആടുകൾ ശുദ്ധജനുസ്സിൽ​പ്പെട്ടവയല്ല. നൂറ്റാണ്ടുകൾക്കു മുൻപ് അറേബ്യൻ വണിക്കുകളോടൊപ്പം കേരളത്തിലെത്തിയ ആടുകളും മലബാർ പ്രദേശങ്ങളിലുണ്ടായിരുന്ന നാടൻ ആടുകളും തമ്മിൽ നടന്ന വർഗസങ്കലനത്തിന്റെ ഫലമായുണ്ടായ സങ്കരവർഗമാണ് ഇവയെന്നു കരുതപ്പെടുന്നു.

പാലിനും ഇറച്ചിക്കും ഉതകുന്ന ഈ ജനുസിന്റെ പ്രത്യേകത ഒറ്റ പ്രസവത്തിൽ തന്നെ രണ്ടോ അതിലധികമോ (നാല് വരെ) കുഞ്ഞുങ്ങളുണ്ടാകുന്നു എന്നതാണ്.180 ദിവ­സ­ത്തിൽ 180 കിലോഗ്രാം പാലാണ് ഈ ഇന­ത്തിൽ നിന്നും ലഭി­ക്കു­ന്ന­ത്. ഇട­ത്തരം വലി­പ്പ­മുള്ള തലയും റോമൻ മൂക്കു­മാ­ണി­തി­ന്. ചെവി­കൾക്ക് നീള­മേ­റും. സാധാ­ര­ണ­യായി കൊമ്പു­ക­ണ്ടു­വ­രു­ന്നു. എന്നാൽ ഏകീ­കൃ­ത­മായ ഒരു നിറം കാണു­ന്നി­ല്ല.


</doc>
<doc id="164969" url="https://ml.wikipedia.org/wiki?curid=164969" title="അട്ടപ്പാടി ബ്ലാക്ക് ആട്">
അട്ടപ്പാടി ബ്ലാക്ക് ആട്

പാലക്കാട് ജില്ലയിലെ അട്ടപ്പാടിയിൽ നിന്നും ഉത്ഭവിച്ച ഒരു ആട് ജനുസ്സാണ് അട്ടപ്പാടി ബ്ലാക്ക് ആട്. ഈ ആടുകൾക്ക് കറുത്ത നിറവും ചെമ്പൻ കണ്ണുകളുമാണ്. ഇതിന് പുറമേ നീണ്ട കാലുകളും കണ്ടുവരുന്നു. പാലുൽപാദനവും ഒറ്റ പ്രസവത്തിലുള്ള കുഞ്ഞുങ്ങളും താരതമ്യേന കുറവാണെങ്കിലും രോഗപ്രതിരോധശേഷി കൂടിയ ഇനമാണ്. അട്ടപ്പാടിയിലെ ആദിവാസിമേഖലയിൽ കുന്നിൻമുകളിൽമാത്രം കണ്ടുവരുന്ന അട്ടപ്പാടി ബ്ലാക്ക് ആടുകൾ മുഖ്യമായും ഇറച്ചിയാവശ്യത്തിനാണ് വളർത്തുന്നത്. പാലിനും മാംസത്തിനും ഔഷധഗുണം ഉണ്ടെന്നു പറയപ്പെടുന്നു. 

വംശനാശം നേരിട്ടുകൊണ്ടിരിക്കുന്ന പാലക്കാടിന്റെ തനതായ അട്ടപ്പാടി ബ്ലാക്ക് ആടിനെ സംരക്ഷിക്കാൻ സർക്കാർ വിപുലമായ പദ്ധതികൾ നടപ്പിലാക്കി വരുന്നുണ്ട്.


</doc>
<doc id="164977" url="https://ml.wikipedia.org/wiki?curid=164977" title="ബീറ്റൽ ആട്">
ബീറ്റൽ ആട്

പഞ്ചാബാണ് ഈ ആടുകളുടെ ജന്മദേശം. കറുപ്പ്, തവിട്ട്, വെള്ള നിറങ്ങൾ സാധാരണയായി കണ്ടുവരുന്നു . റോമൻ മൂക്ക്, നീളമുള്ള തൂങ്ങിക്കിടക്കുന്ന വെറ്റിലയുടെ ആകൃതിയുള്ള ചെവി, പിറകിലേക്കും മുകളിലേക്കും വളരുന്ന കട്ടികൂടിയ കൊമ്പ്, നീളം കുറഞ്ഞ വാൽ, മുട്ടനാടിനു താടി രോമങ്ങൾ, ഒന്നര വയസ്സിനുള്ളിൽ ആദ്യ പ്രസവം എന്നിവയാണ് ഇവയുടെ പ്രധാന പ്രത്യേകതകൾ. ഒരു പ്രസവത്തിൽ 1-4 കുട്ടികൾ വരെയുണ്ടാകും. അതിവേഗം വളരുന്നതിനാൽ മാംസാവശ്യത്തിനാണ് സാധാരണ ഉപയോഗിക്കുന്നത്. മാംസം സ്വദിഷ്ടവും പ്രത്യേക വാസനയുമുണ്ട്. കേരളത്തിലെ കാലാവസ്ഥയോടു ക്രമേണ യോജിക്കുന്ന ഇവയ്ക്ക് പ്രത്യുല്പാദന ശേഷിയും പ്രതിരോധ ശേഷിയും കൂടുതലാണ്. 

ചൂടും തണുപ്പും അതിജീവിക്കാനുള്ള കഴിവ്, മികച്ച രോഗപ്രതിരോധശേഷി, പ്രതിദിനം ലഭിക്കുന്ന പാലിന്റെ അളവ് എന്നിങ്ങനെ പല കാര്യങ്ങളിലും മുൻപിൽ നിൽക്കുന്ന ആടിനമാണിത്. നീളമുള്ള ചെവി, കട്ടിയുള്ളതും കുറുകിയതുമായ കൊമ്പ്, ചെറിയ വാൽ എന്നിവ ഈ ജനുസ്സിന്റെ പ്രത്യേകതയാണ്‌. പ്രായപൂർത്തിയായ മുട്ടനാടിന്‌ 60 കിലോഗ്രാമോളം തൂക്കം ഉണ്ടാകും. പെണ്ണാടിന്‌ 45 കിലോഗ്രാമോളം ഭാരവും ഉണ്ടാകും. ഈ ഇനത്തിൽപ്പെട്ട ആടിൽ നിന്നും പ്രതിദിനം രണ്ടര ലിറ്റർ വരെ പാൽ ലഭിക്കുന്നുണ്ട്. 41% പ്രസവത്തിൽ ഇരട്ടക്കുട്ടികളും, 52% മൂന്ന് കുട്ടികളും 7% നാലുകുട്ടികളും ഒരു പ്രസവത്തിൽ ഉണ്ടാകാറുണ്ട്. കറുപ്പ്, തവിട്ട്, കറുത്തനിറത്തിൽ വെള്ളപ്പുള്ളി എന്നിങ്ങനെ പല നിറത്തിൽ ബീറ്റിൽ ആടുകളെ കാണാൻ കഴിയും.


</doc>
<doc id="164979" url="https://ml.wikipedia.org/wiki?curid=164979" title="പ്ലംബിങ്">
പ്ലംബിങ്

ഗാർഹികവും വ്യാവസായികവുമായ ആവശ്യങ്ങളിൽ ജലവിതരണം, വാതകവിതരണം എന്നിവക്കാവശ്യമായ പ്രവൃത്തികളാണ് പ്ലംബിങ് (Plumbing). ഈ തൊഴിലിലേർപ്പെടുന്നവരെ പ്ലംബർ (Plumber) എന്നുവിളിക്കുന്നു. പി.വി.സി., ജി.ഐ. തുടങ്ങിയ കുഴലുകൾ ഉപയോഗിച്ച് ഉപകരണങ്ങൾ ബന്ധിപ്പിക്കുകയാണ് പ്രധാന ജോലി.

ഇതിന്റെ ശരിയായ ഉച്ചാരണമായ പ്ലമിങ്, പ്ലമർ എന്നിവ മലയാളികൾക്കിടയിൽ പ്രചാരത്തിലില്ല.


</doc>
<doc id="164981" url="https://ml.wikipedia.org/wiki?curid=164981" title="ജംനാപാരി ആട്">
ജംനാപാരി ആട്

ഈ ഇനത്തിനെ ഇന്ത്യയുടെ അന്തസ്സ് എന്നാണ്‌ അറിയപ്പെടുന്നത്. ഉത്തർപ്രദേശാണ്‌ ജംനാപാരിയുടെ ജന്മസ്ഥലം. ഇന്ന് ഇന്ത്യയിൽ ലഭ്യമായതിൽവച്ച് ഏറ്റവും വലിപ്പം വയ്ക്കുന്ന ആട് ഇനമാണ്‌ ഇത്. 

പൊതുവേ വെള്ളനിറത്തിലാണ്‌ ഇത്തരം ആടുകളെ കാണപ്പെടുന്നത്. നീളമുള്ള ചെവി, കഴുത്ത്, റോമൻ മൂക്ക്, തുടയുടെ ഭാഗത്തെ നീളം കൂടിയ രോമം എന്നിവ ഇത്തരം ആടിന്റെ പ്രത്യേകതകളാണ്‌. കൂടാതെ ഇത്തരം ആടുകളുടെ കീഴ്താടിക്ക് മേൽതാടിയെക്കാൾ നീളം കൂടുതൽ ഉണ്ടാകും. ഒന്നരവയസ്സായാൽ ആദ്യത്തെ പ്രസവം. 85% വരെ പ്രസവങ്ങളിൽ ഒരു കുട്ടിയേ കാണൂ എങ്കിലും വളരെ അപൂർവ്വമായി മാത്രം രണ്ട് കുട്ടികൾ വരെ കാണും. ആറ് മാസമാണ്‌ കറവക്കാലം. പെണ്ണാടിന്‌‌ 60 കിലോ മുതൽ 70 കിലോ വരെയും ഭാരം ഉണ്ടാകും. ശരാശരി ലഭിക്കുന്ന പാലിന്റെ അളവ് 2 ലിറ്റർ മുതൽ 3 ലിറ്റർ വരെയാണെങ്കിലും 4 ലിറ്റർ വരെ പാൽ ലഭിക്കുന്ന ആടുകളും ഉണ്ട്. പ്രായപൂർത്തിയായ മുട്ടനാടിന്‌ 80കിലോ മുതൽ 90 കിലോവരെ ഭാരം ഉണ്ടാകാം. കേരളത്തിൽ കോട്ടയം, വയനാട് എന്നീ ജില്ലകളിൽ വളരെയധികം ജംനാപാരി ആടുകളെ വളർത്തുന്നുണ്ട്.


</doc>
<doc id="164983" url="https://ml.wikipedia.org/wiki?curid=164983" title="ബാർബാറി ആട്">
ബാർബാറി ആട്

വെള്ള നിറത്തിൽ തവിട്ട് നിറത്തിലുള്ള പുള്ളികൾ ഈ ആടിന്റെ പ്രത്യേകതകളാണ്‌. ചെറിയ മുഖവും മൂക്കിന്റെ അഗ്രം കൂർത്തതുമാണ്‌. ചെവികൾ നീളം കുറഞ്ഞതും ഇരുവശത്തേക്കും തള്ളി നിൽക്കുന്നവയുമാണ്‌. കാലുകൾക്ക് നീളം കുറവായതിനാൽ ഉയരം കുറവാണ്‌.

മേയുവാൻ ആവശ്യത്തിന് സ്ഥലമില്ലാത്തയിടങ്ങളിൽ വളർത്താൻ പറ്റിയ ആടുകളാണ് ബാർബറി ആടുകൾ. ചെറിയ ഇനമായതിനാൽ വളരെ പൊക്കം കുറവാണിവ. 30-40 കിലോഗ്രാം ഭാരം, ചെറിയ മുഖം, കൂർത്ത മൂക്കിന്റെ അറ്റം, നീളം കുറഞ്ഞ അഗ്രം കൂർത്ത ചെവികൾ തുടങ്ങിയവ ശാരീരിക പ്രത്യേകതകളാണ്. ഒരു പ്രസസവത്തിൽ രണ്ടിലധികം കുട്ടികളുണ്ടാകാറുണ്ട്.


</doc>
<doc id="164985" url="https://ml.wikipedia.org/wiki?curid=164985" title="സിരോഹി ആട്">
സിരോഹി ആട്

രാജസ്ഥാന്റെ കരുത്തനായ ആട് എന്നാണ്‌ ഈ ഇനങ്ങൾ അറിയപ്പെടുന്നത്. രാജസ്ഥാനിലെ സിരോഹി ജില്ലയിലാണ്‌ ഈ ആടിന്റെ ജന്മസ്ഥലം എങ്കിലും ഗുജറാത്തിന്റെ ചില പ്രദേശങ്ങളിലും ഇതിനെ കാണാൻ കഴിയും.

ശരാശരി വലിപ്പം ഉള്ള ഇനമാണ്‌ ഇത്. പ്രായപൂർത്തിയായ മുട്ടനാടിന്‌ ശരാശരി 50 കിലോ തൂക്കവും പെണ്ണാടിന്‌ 25 കിലോ തൂക്കവുമുണ്ടാകും. തവിട്ട് നിറമാണ്‌ സാധാരണ ഇത്തരം ആടുകൾക്കുള്ളതെങ്കിലും തവിട്ടുനിറത്തിലുള്ള പുള്ളികൾ ആയിരിക്കും കാണുന്നത്. മിക്കവാറും ആടുകൾക്കും കഴുത്തിൽ "കിങ്ങിണി" ഉണ്ടായിരിക്കും. 18 സെന്റീ മീറ്റർ വരെ നീളമുള്ള ചെവികൾ പരന്നതും തൂങ്ങിനിൽക്കുന്നവയുമാണ്‌. ചെറിയതും വളഞ്ഞതുമായ കൊമ്പ് ആണ്‌ ഇത്തരം ആടുകൾക്കുള്ളത്. വാൽ ചെറുതും മുകളിലേക്ക് വളഞ്ഞതുമാണ്‌. 90% പ്രസവത്തിലും ഒരു കുട്ടിയായിരിക്കും ഉണ്ടാകുക. 9% പ്രസവങ്ങളിൽ 2 കുട്ടികളും ഉണ്ടാകാറുണ്ട്. കറവ ശരാശരി ആറുമാസമാണ്‌. ദിവസവും ഏകദേശം ഒന്നര ലിറ്റർ വരെ പാൽ ലഭിക്കാറുണ്ട്. ഏതു കാലാവസ്ഥയും അതിജീവിക്കാനുള്ള കഴിവാണ്‌ ഈ ജനുസ്സിൽ പെട്ട ആടുകളുടെ ഏറ്റവും വലിയ പ്രത്യേകത.


</doc>
<doc id="164987" url="https://ml.wikipedia.org/wiki?curid=164987" title="ജർക്കാന ആട്">
ജർക്കാന ആട്

ബീറ്റിൽ ഇനത്തിനോട് വളരെയധികം സാദൃശ്യമുള്ള ഇത് ആടുകളിലെ ജഴ്സി എന്നറിയപ്പെടുന്നു. രാജസ്ഥാനിലെ അൽവാർ ജില്ലയിലാണ്‌ കണ്ടുവരുന്നത്. 
നല്ല രോഗപ്രതിരോധശേഷി, ഏത് കാലാവസ്ഥയിലും ജീവിക്കാനുള്ള കഴിവ് എന്നിവ ഈ ഇനത്തിന്റെ പ്രത്യേകതയാണ്‌. നീളമുള്ള ചെവിയാണ്‌ ഈ ഇനത്തിനുള്ളതെങ്കിലും ചില കർഷകർ ചെവിയുടെ നീളം മുറിയ്ക്കാറുണ്ട്. മുലക്കാമ്പുകൾ കൂർത്ത ആകൃതിയുള്ളതാണ്‌. ദിനം‌പ്രതി നാല്‌ ലിറ്റർ വരെ പാൽ നൽകുന്ന ആടുകൾ ഉണ്ടെങ്കിലും ശരാശരി പാലുല്പാദനം രണ്ടര ലിറ്ററാണ്‌. കറുത്ത നിറത്തിൽ മുഖത്തും താടിയിലും വെള്ളപ്പൊട്ടുകൾ ഈ ഇനത്തിന്റെ മറ്റൊരു സവിശേഷതയാണ്‌.


</doc>
<doc id="164988" url="https://ml.wikipedia.org/wiki?curid=164988" title="മാർവാഡി ആട്">
മാർവാഡി ആട്

രാജസ്ഥാനിലെ "മാർവാർ" ജില്ലയാണ്‌ ഈ ആടുകളുടെ സ്വദേശം. 

തവിട്ടു നിറത്തിലോ കറുപ്പ് നിറത്തിലോ കാണപ്പെടുന്ന ഇവയുടെ ശരീരത്തിലെ രോമം നീളം കൂടിയതാണ്‌. കൂടാതെ മുട്ടനാടിനെപ്പോലെ ഇവയിൽ എല്ലാറ്റിനും താടിരോമങ്ങൾ ഉണ്ട്. പരന്നു നീണ്ട ചെവി, വണ്ണം കുറഞ്ഞ കൊമ്പ്, ഒതുക്കമുള്ള ശരീരം എന്നിവ ഇവയുടെ എടുത്തുപറയത്തക്ക പ്രത്യേകതകളാണ്‌. മുട്ടനാടിന്‌ ശരാശരി 35 കിലോഗ്രാം തൂക്കവും പെണ്ണാടിന്‌ 25 കിലോഗ്രാം തൂക്കവും ഉണ്ടാകും. ഒരു ദിവസം ഒരു ലിറ്റർ പാൽ ആണ്‌ ശരാശരി ലഭിക്കുന്നത്. പ്രസവത്തിൽ സാധാരണയായി ഒരു കുട്ടി മാത്രമാകും ഉണ്ടാകുക.


</doc>
<doc id="164989" url="https://ml.wikipedia.org/wiki?curid=164989" title="ഒസ്മാ­ന­­ബാദി ആട്">
ഒസ്മാ­ന­­ബാദി ആട്

ഒരു ആട് വർഗ്ഗമാണ് ഒസ്മാ­ന­­ബാഡി. ആന്ധ്രാ­പ്ര­ദേ­ശ­മാണ് ഇവയുടെ സ്വാഭാ­വി­ക­മായ വാസ­സ്ഥ­ലം. ഈ ഇനത്തിന് പേര് അറിയപ്പെടുന്നത് മഹാരാഷ്ട്രയിലെ ഒസ്മാ­ന­­ബാദി ജില്ലയുടേതാണ്. ആന്ധ്രാപ്രദേശ്, മഹാരാഷ്ട്ര, കർണ്ണാടകം എന്നീ ദക്ഷിണേന്ത്യൻ സംസ്ഥാനങ്ങളിലായിട്ടാണ് ഈ സ്പീഷ്യസ് വ്യാപകമായി വിതരണം ചെയ്യപ്പെട്ടിരിക്കുന്നത്. 

സാധാരണയായി ഇവയെ പാലിനും മാംസ­ത്തിനും വേണ്ടി വളർത്തു­ന്നത്. പാലുൽപാ­ദനം ശരാശരി ഒരു ദിവസം 1.­കി.­ഗ്രാം. ജനിച്ച് 15 മാസം കൊണ്ട് ഇവ പ്രായപൂർത്തിയായി പ്രജനനത്തിന് തയ്യാറാവുന്നു. 130 ദിവസമാണ് ഗർഭകാലം. വർഷത്തിൽ രണ്ട് തവണ ഇവയെ ഇണ ചേർക്കാൻ കഴിയുന്നു.

പ്രായപൂർത്തിയായ ഒസ്മാ­ന­­ബാഡി ആണാടിന് 34 കിലോഗ്രാം ഭാരവും 68 സെന്റീമീറ്റർ നീളവും , പെണ്ണാടിന് 32 കിലോഗ്രാം ഭാരവും 66 സെന്റീമീറ്റർ നീളവും ഉണ്ടായിരിക്കും.


</doc>
<doc id="164995" url="https://ml.wikipedia.org/wiki?curid=164995" title="റേന്തപത്ര കീടം">
റേന്തപത്ര കീടം

ഇലകളിൽ കാണാവുന്ന കറുത്ത ചെറിയ പുള്ളികൾ പോലെ തോന്നിക്കുന്ന ഒരു കൂട്ടം പ്രാണികളാണ് റേന്തപത്ര കീടങ്ങൾ (ലേസ് വിംസ് ബഗ്).സാധാരണ ഇവ കൃഷ്ണതുളസിയെ ആണ് ബാധിച്ച് കാണുന്നത്. ഇവ ബാധിച്ച ചെടികളുടെ ഇലകൾ ചുരുണ്ടും ഉണങ്ങിയുമികിക്കുന്നത് കാണാം. ഭംഗിയുള്ള തിളങ്ങുന്ന കറുപ്പുനിറമുള്ള ഇവയുടെ ചിറകുളുടെ അറ്റത്ത് റേന്ത വരച്ചത് പോലെ കാണുന്നത് കൊണ്ടാണ് ഇവയ്ക്ക് ഈ പേര് ലഭിച്ചത്. പതുക്കെ പതുക്കെ നീങ്ങുന്ന ഇവയുടെ ഒരു കൂട്ടത്തിൽ ആറ് മുതൽ എട്ട് വരെ പ്രാണികൾ കാണപ്പെടുന്നു. കറുത്ത് നീളത്തിലുള്ള ആറേഴ് മുട്ടകൾ ഇലകളുടെ വശങ്ങളിലും ഞെരമ്പുകളിലും കുത്തിനിർത്തുന്നു. നഗ്നനേത്രങ്ങൾക്കൊണ്ട് നോക്കുമ്പോൾ കറുത്ത് ചെറിയ പുള്ളികൾ പോലെ തോന്നിക്കുന്ന ഇവ വിരിയാൻ മൂന്ന് നാല് ദിവസം വരെ എടുക്കുന്നു. അഞ്ച് വ്യത്യസ്ത ദശകളിലൂടെ കടന്നാണ് ഇവ മുതിർന്ന കീടങ്ങളാകുന്നത്. ചിറകുകൾ മുളയ്ക്കുന്നതിന് മുമ്പുള്ള ദശകളിൽ പ്രാണികളുടെ ദേഹത്ത് നേർത്ത മുള്ളുകൾ കാണപ്പെടാറുണ്ട്.

ഇലകളുടെ മുകൾവശത്ത് കൂട്ടംകൂടിയിരുന്ന് നീരൂറ്റികുടിയ്ക്കുന്ന ഇവയുടെ ആക്രമണത്തിന്റെ ഫലമായി ഇലകൾ ചുരുണ്ട് ഉണങ്ങിപോകുന്നു. തണ്ടുകളിലും പൂങ്കുലകളിലും ഇവയുടെ ആക്രമണം കാണാറുണ്ട്. ആക്രമണഫലമായി ചെടികൾ മുഴുവനായി ഉണങ്ങിപോകുന്നു. പ്രാണികളുടെ വിസർജ്ജ്യം കറുത്ത എണ്ണമയമുള്ള പൊട്ടുകളായി ഇലകളിൽ പറ്റിയിരിക്കുന്നതിനാൽ ചെടിയുടെ മനോഹാരിതയെ ബാധിയ്ക്കുന്നു. 

രണ്ട് ശതമാനം വീര്യമുള്ള വേപ്പെണ്ണ കീടത്തിന്റെ ആക്രമണം തുടങ്ങുമ്പോൾ തന്നെ തളിച്ചാൽ ഇത് നിയയന്ത്രണവിധേയമാക്കാവുന്നതാണ്.



</doc>
<doc id="164996" url="https://ml.wikipedia.org/wiki?curid=164996" title="എ. കുഞ്ഞുകൃഷ്ണൻ">
എ. കുഞ്ഞുകൃഷ്ണൻ

ഒന്നാം കേരളനിയമസഭയിൽ കരുനാഗപ്പളി നിയോജകമണ്ഡലത്തെ പ്രതിനിധീകരിച്ച ഒരു രാഷ്ട്രീയ നേതാവായിരുന്നു എ. കുഞ്ഞുകൃഷ്ണൻ (നവംബർ 1912 - 1975). കോൺഗ്രസ് പ്രതിനിധിയായാണ് ഇദ്ദേഹം ഒന്നാം കേരള നിയമസഭയിലേക്കെത്തിയത്. അഷുറൻസ് കമ്മിറ്റി ചെയർമാൻ (1959-60), തിരുവിതാംകൂർ ദേവസ്വംബോർഡ് അംഗം, അഭിഭാഷകൻ എന്നീ നിലകളിൽ എ. കുഞ്ഞുകൃഷ്ണൻ പ്രവർത്തിച്ചിരുന്നു.


</doc>
<doc id="164999" url="https://ml.wikipedia.org/wiki?curid=164999" title="ബാവോ">
ബാവോ

കത്തോലിക്കാ സഭയിലെ ഒരു വിശുദ്ധനാണ് അലോവിൻ എന്നറിയപ്പെട്ടിരുന്ന ബാവോ (589–654). ഏ.ഡി. 589-ൽ ബെൽജിയത്തിലെ സമ്പന്നമായ ഒരു പ്രഭുകുടുംബത്തിൽ ജനിച്ചു. ധാരാളം ഭൃത്യൻമാരുള്ള കുടുംബത്തിൽ ബാവോ ആർഭാടവും ധൂർത്തും മാത്രം ശീലമാക്കി ജീവിച്ചു വന്നു. തന്റെ ജീവിതം തനിക്ക് ആസ്വദിക്കാനുള്ളതാണെന്ന ചിന്തയിലായിരുന്നു ബാവോയുടെ ജീവിതം. സമ്പത്തേറെയുണ്ടായിരുന്നിട്ടും അവിഹിതമാർഗ്ഗങ്ങളിലൂടെ ബാവോ വീണ്ടും ധനം സമ്പാദിക്കുവാൻ ശ്രമിച്ചുകൊണ്ടിരുന്നു. തന്റെ ഗൃഹത്തിലെ ഭ്യത്യന്മാരെ ബവോ അടിമകളാക്കുകയും അവരെ മറ്റു പ്രഭുകുടുംബങ്ങളിലേക്ക് വിൽപ്പന നടത്തുകയും ചെയ്തു. ധനസമ്പാദനത്തിനായുള്ള മറ്റൊരു മാർഗ്ഗമായാണ് ബാവോ ഇതിനെ കണ്ടത്. അധികം വൈകാതെ തന്നെ ബാവോ ഒരു സമ്പന്നകുടുംബത്തിൽ നിന്നും വിവാഹം കഴിച്ചു. എന്നാൽ അവരുടെ ദാമ്പത്യജീവിതാരംഭത്തിൽത്തന്നെ ഭാര്യ രോഗം ബാധിച്ച് മരണമടഞ്ഞു. ഈ സംഭവം ബാവോയുടെ മനസ്സിനെ വേദനാഭരിതമാക്കി. 

ഭാര്യയുടെ മരണശേഷം ഒരിക്കൽ ബാവോയ്ക്ക് വിശുദ്ധ അമാൻഡിന്റെ പ്രസംഗം കേൾക്കുവാൻ സാഹചര്യമൊരുങ്ങി. ഈ സാഹചര്യമാണ് ബാവോയുടെ ജീവിതത്തെ ആകെ മാറ്റി മറിച്ചത്. ഇത്രകാലം താൻ ചെയ്ത തെറ്റുകളെയോർത്ത് ബാവോ അതീവദുഖിതനായി. തുടർന്ന് ബാവോ ജ്ഞാനസ്നാനം സ്വീകരിക്കുകയും തന്റെ പാപങ്ങളെയോർത്ത് പശ്ചാത്തപിക്കുകയും ചെയ്തു. തുടർന്ന് ബാവോ പത്രോസ് അപ്പസ്തോലന്റെ നാമത്തിൽ ഒരു സന്യാസമഠം സ്ഥാപിക്കുകയും അത് വിശുദ്ധ അമാൻഡിനു നൽകുകയും ചെയ്തു. ബാവോ തന്റേതായ സൗധവും സ്ഥലങ്ങളും ആ മഠത്തിനായി ദാനം നൽകി. താൻ ചെയ്തു കൂട്ടിയ പാപങ്ങളിൽ നിന്നും ശാശ്വതമോചനം നേടണമെങ്കിൽ ഉപവാസവും പ്രാർഥനകളും ആവശ്യമെന്ന് അദ്ദേഹത്തിനു തോന്നി. തുടർന്ന് ബാവോ തന്റെ ജീവിതരീതികളെല്ലാം ഉപേഷിച്ച് ഏകാന്തവാസത്തിനായി വനത്തിലേക്ക് തിരിച്ചു. അവിടെ അദ്ദേഹം മരപ്പൊത്തിലും ഗുഹയിലുമായി വർഷങ്ങളോളം ഉപവാസം അനുഷ്ഠിച്ചു. ജീവൻ നിലനിർത്തുവാൻ മാത്രമായി അദ്ദേഹം ചില കായ്കനികൾ ഭക്ഷിച്ചു. പിന്നീട് രോഗബാധിതനായ ബാവോ 65-ആം വയസ്സിൽ മരണമടഞ്ഞു. അദ്ദേഹം സ്ഥാപിച്ച സന്യാസമഠം ഇപ്പോൾ വിശുദ്ധ ബാവോയുടെ സന്യാസമഠം എന്നറിയപ്പെടുന്നു. ഒക്ടോബർ 1-നാണ് സഭ വിശുദ്ധന്റെ ഓർമ്മയാചരിക്കുന്നത്.



</doc>
<doc id="165008" url="https://ml.wikipedia.org/wiki?curid=165008" title="വാൾ സ്ട്രീറ്റ് കയ്യടക്കൽ സമരം">
വാൾ സ്ട്രീറ്റ് കയ്യടക്കൽ സമരം

അമേരിക്കയിൽ 2011 സെപ്റ്റംബർ 17 മുതൽ ആരംഭിച്ച ജനകീയ മുന്നേറ്റമാണു വാൾ സ്റ്റ്രീറ്റ് കയ്യടക്കൽ സമരം.രാജ്യത്തെ സമ്പത്തിന്റെ 40% കയ്യടക്കി വച്ചിരിക്കുന്നതും 1% മാത്രം വരുന്ന അതി സമ്പന്നരാണെന്നും ഈ സ്ഥിതിക്ക് മാറ്റം വരുത്തണം എന്നുദ്ഘോഷിച്ചാണ് ഈ സമരം. സർക്കാർ പ്രവർത്തിക്കുന്നത് ഈ 1% വരുന്ന കുത്തകകളുടെ താല്പര്യം സംരക്ഷിക്കുന്നതിനു വേണ്ടിയാണെന്നതാണ് ഇവർ ഉന്നയിക്കുന്ന പ്രധാന പ്രശ്നം. അവർക്ക് അമിതമായ നികുതി ഇളവുകളും മറ്റും നൽകുമ്പോൾ ഭൂരിപക്ഷം വരുന്ന 99% ജനങ്ങളുടെ താല്പര്യങ്ങൾ ഹനിക്കപ്പെടുന്നു എന്നും സമരക്കാർ ആരോപിക്കുന്നു.

ഇന്ന് അമേരിക്കയിലെ 100 നഗരങ്ങളിലും ലോകത്തിലാകമാനം 1500ൽ അധികം നഗരങ്ങളിലും ഈ സമരം തുടരുന്നു. ലോകത്തെ നിയന്ത്രിക്കുന്നത് ഇത്തരത്തിലുള്ള 1% കുത്തകകൾ ആണെന്ന ചർച്ചകൾ ലോകത്തിലാകമാനം ഇന്നു നടക്കുന്നുണ്ട്. എന്നാൽ മുഖ്യധാരാമാധ്യമങ്ങൾ ഈ സമരത്തെക്കുറിച്ചൂള്ള വാർത്തകൾ തമസ്കരിക്കുന്നതായും സമരക്കാർ പറയുന്നു. സമരം അടുത്തകാലത്തൊന്നും അവസാനിപ്പിക്കില്ലെന്നും ഈ അസമത്വം ഇല്ലാതാകുംവരെ പ്രക്ഷോഭം തുടരുമെന്നും സമരക്കാർ പറയുന്നു. സമരത്തിന്റെ വെബ് സൈറ്റിൽ അജണ്ട രേഖപ്പെടൂത്തുന്ന കോളത്തിൽ ഒരു ദശാബ്ദത്തിനപ്പുറവുമുള്ള ഓരോ ദിവസത്തെയും പരിപാടികൾ രേഖപ്പെടുത്തിയിട്ടുണ്ട്.

പരിസ്ഥിതി പ്രശ്നങ്ങളിലും കുത്തകകൾക്ക് സംരക്ഷണം നൽകുന്ന സർക്കാർ മൃദുനയം, യുദ്ധം, അധിനിവേശം തുടങ്ങിയ നിരവധി പ്രശ്നങ്ങൾ സമരം മുന്നൊട്ട് വെക്കുന്നുണ്ട്.


</doc>
<doc id="165009" url="https://ml.wikipedia.org/wiki?curid=165009" title="ധനകാര്യ കമ്മീഷൻ (ഇന്ത്യ)">
ധനകാര്യ കമ്മീഷൻ (ഇന്ത്യ)

ഇന്ത്യൻ ഭരണഘടനയുടെ അനുച്ഛേദം 280 പ്രകാരം നിർദ്ദേശിയ്ക്കപ്പെട്ടിട്ടുള്ളതാണ് ഇന്ത്യൻ ധനകാര്യ കമ്മീഷൻ. 1951 ൽ തന്നെ ഒരു ധനകാര്യകമ്മീഷനു രൂപം നൽകപ്പെടുകയുണ്ടായി.(1951 ലെ ആക്ട്-The Finance Commission (Miscellaneous Provisions) Act, 1951) കേന്ദ്ര-സംസ്ഥാനങ്ങൾ തമ്മിലുള്ള സാമ്പത്തിക ബന്ധങ്ങളെ വിശകലനം ചെയ്യുകയും ധനകാര്യ ഇടപാടുകൾക്കു മേൽനോട്ടം വഹിയ്ക്കുകയുമാണ് പ്രധാന കർത്തവ്യം. 5 വർഷമാണ് കാലാവധി. ഒരു ചെയർമാനും 4 അംഗങ്ങളും അടങ്ങിയതാണ് കമ്മീഷന്റെ അംഗസംഖ്യ. ഒരു സിവിൽ കോടതിയുടെ എല്ലാ അവകാശാധികാരങ്ങളും ധനകാര്യ കമ്മീഷനു നൽകപെട്ടിട്ടുണ്ട്

ഗവർണ്മെന്റ് വെബ്സൈറ്റ്


</doc>
<doc id="165019" url="https://ml.wikipedia.org/wiki?curid=165019" title="പങ്ക">
പങ്ക

ഒരു ഇലക്ട്രിക്കൽ ഉപകരണമാണ് പങ്ക അഥവ ഫാൻ (fan). മനുഷ്യൻ ചൂടിൽ നിന്നും മോചനം നേടാൻ ഉപയോഗിക്കുന്ന ഒരു മാർഗ്ഗം. ഏ.സി. പോലുള്ള ഉപകരണങ്ങളുടെ ഉള്ളിലും മറ്റുപല ഇലക്ട്രിക്കൽ ഉപകരണങ്ങളിലും വാഹനങ്ങളുടെ യാന്ത്രിക ഭാഗങ്ങളിലും ഫാൻ ഉപയോഗിക്കുന്നു. ചെറു ഇലക്ട്രോണിക് ഉപകരണങ്ങളിലും കമ്പ്യൂട്ടറിന്റെ സിപിയുവിലും പങ്ക ഉപയോഗിക്കുന്നുണ്ട്. ഇന്ത്യയിൽ 230 വോൾട്ട് എ.സി.യിൽ പ്രവർത്തിക്കുന്ന പങ്കകളാണ് വീടുകളിൽ ഉപയോഗിക്കുന്നത്. ചൂട് കൂടിയ വായുവിനെ പിന്നിലേക്ക് തള്ളുകയും ചൂട് കുറഞ്ഞ വായുവിനെ മുന്നിലേക്ക് തള്ളി കുറയ്ക്കുന്നതിനും വായുവിലുള്ള ദുർഗന്ധമുള്ള മണം വലിച്ചുകളയുന്നതിനും ഫാനുകൾ ഉപയോഗിക്കുന്നു. 

പങ്കയുടെ ഇലകൾ അല്പം ചെരിച്ചാണ് തയ്യാറാക്കുന്നത്. പങ്കയുടെ ഒരു വശത്തുള്ള വായുവിന് എതിർ ദിശയിൽക്ക് ശക്തിയോടെ തള്ളുന്നതാണ് പ്രവർത്തനരീതി. 


</doc>
<doc id="165024" url="https://ml.wikipedia.org/wiki?curid=165024" title="മിത്രകീടം">
മിത്രകീടം

പലയിനം ചിലന്തികൾ, തുമ്പികൾ, വണ്ടുകൾ എന്നിവ പ്രകൃത്യാ തന്നെ കൃഷിനാശകാരികളായ മുഞ്ഞ, മീലി മൂട്ട, ശൽക്കകീടങ്ങൾ, ശലഭവർഗ്ഗകീടങ്ങളുടെ മുട്ട എന്നിവ തിന്നുനശിപ്പിക്കാറുണ്ട്. ഈ ഈ രീതിയിൽ കാണപ്പെടുന്ന കീടങ്ങളെയാണ് മിത്രകീടങ്ങൾ എന്ന് വിശേഷിപ്പിക്കുന്നത്.

തണ്ടുതുരപ്പൻ പുഴുവിനേയും ഓലചുരുട്ടിപ്പുഴുവിനേയും ഫലപ്രദമായി നിയന്ത്രിക്കാൻ കഴിവുള്ള ഒരു പരാദമാണ് ട്രൈക്കോഗ്രാമ. ട്രൈക്കോഗ്രാമ കിലോണിസ് ഓലചുരുട്ടിപുഴുവിനെതിരെയും ട്രൈക്കോഗ്രാമ ജാപ്പോണിക്കം തണ്ടുതുരപ്പനെതിരെയും ഫലപ്രദമായി ഉപയോഗിച്ച് വരുന്നത് ഇതിനൊരു ഉദാഹരണമാണ്. ഇവയുടെ മുട്ടകളടങ്ങിയ ട്രൈക്കോ കാർഡുകളാണ് ഇതിനുപയോഗിക്കുന്നത്.


</doc>
<doc id="165035" url="https://ml.wikipedia.org/wiki?curid=165035" title="ശുഭാനന്ദ ഗുരു">
ശുഭാനന്ദ ഗുരു

തിരുവല്ലാ താലൂക്കിൽ ചെങ്ങന്നൂർ പകുതിയിൽ ബുധന്നൂർ പറ്റിഞ്ഞാറ്റും മുറിയിൽ കുലായ്ക്കൽ എന്ന കുടുംബത്തിൽ കൊല്ലവർഷം -1057 മേടമാസം 17(ഏപ്രിൽ 28 1882) വെള്ളിയാഴ്ച പൂരം നക്ഷത്രത്തിൽ ബ്രഹ്മശ്രീ ശുഭാനന്ദ ഗുരുദേവൻ ഭൂജാതനായി.
പിതാവ്:- "ഇട്ട്യാതി" തിരുവല്ലാ താലൂക്കിൽ നെടുമ്പ്രം പകുതിയിൽ വെൺപാല മുറിയിൽ മലയിത്ര കുടുബത്തിൽ കൊല്ലവർഷം-1007-മാണ്ട്(ക്രി.വ-1832) ചിങ്ങമാസത്തിലെ രേവതി നക്ഷത്രത്തിൽ ഭൂജാതനായി. ഇദ്ദേഹം ജ്യോതിശാസ്ത്ര നിപുണനും, പണ്ഡിതനുമായിരുന്നു.
മാതാവ്:‌- "കൊച്ചുനീലി" തിരുവല്ലാ താലൂക്കിൽ ബുധന്നൂർ പടിഞ്ഞാറ്റും മുറിക്കൽ കുലായ്ക്കൽ എന്ന ഭവനത്തിൽ കൊല്ലവർഷം 1017-മാണ്ട്(ക്രി.വ.1842)വൃശ്ചികമാസത്തിലെ കാർത്തികനക്ഷത്രത്തിലും ജനിച്ചു.
കൊല്ലവർഷം1031-മാണ്ടിൽ(ക്രി.വ.1856) ഈ ദമ്പതികൾ വിവാഹിതരായി. പതിനാല് സംവത്സരങ്ങൾ സന്താനലബ്‌ധിയുടെ അഭാവത്താൽ മനോവ്യഥ അനുഭവിച്ചു പോന്നു,ഇട്ട്യാതി, കൊച്ചുനീലി ദമ്പതിമാർ സന്താനലബ്‌ധിക്കായി കൊല്ലവർഷം-1045-മാണ്ട്(ക്രി.വ.1870) വൃശ്ചികത്തിലെ ആദ്യത്തെ വെള്ളിയാഴ്ചമുതൽ ഒരു വ്യാഴവട്ടക്കാലത്തേക്ക് വ്രതം സമാരംഭിച്ചു.
കേരളത്തിലെ പുണ്യ ദേവാലയങ്ങൾ തോറും ദർശനം നടത്തിയും നേർച്ചകൾ കഴിച്ചും ഉപവാസ വ്രതങ്ങൾ ആചരിച്ചു. ഇപ്രകാരം 11 വർഷത്തിനുശേഷം ചങ്ങനാശേരി വാഴപ്പള്ളി,സാളഗ്രാമ ക്ഷേത്രത്തിൽ ഭജനം പാർത്തു, അതുപൂർത്തിയാകുന്ന ദിവസം ശാന്തിക്കാരൻ പൂജാനന്തരം രണ്ടു കദളിപ്പഴവും മറ്റു പ്രസാദവും ജപിച്ചു കൊടുത്തു.അതിന്റെ അനുഭവഗുണത്താൽ അതിഭക്തനും ലോകാരാധ്യനുമായ ഒരു മഹാപുരുഷൻ പുത്രനായി ജനിക്കുമെന്നും പിന്നിട് ഒരു പെൺ സന്തതി ജനിക്കുമെന്നും ശാന്തിക്കാരൻ പ്രവചിച്ചു. ആന്ദഭരിതരായ ദമ്പതിമാർ സ്വഭവനത്തിലെത്തി പ്രവചനമോർത്ത് സന്തോഷചിത്തരായി കഴിഞ്ഞു കൂടവേ...വ്രതകാലത്തിന്റെ പന്ത്രണ്ടാം വർഷം തന്റെ നാല്പതാമത്തെ വയസ്സിൽ ലക്ഷണയുക്തനായ ഒരു ശീശുവിന് ജന്മം നൽകി.അവർ ആ കുഞ്ഞിന് പാപ്പൻ 

എന്നു പേര്‌ നൽകി.



</doc>
<doc id="165038" url="https://ml.wikipedia.org/wiki?curid=165038" title="അപ്‌ഫന്റെ മകൾ">
അപ്‌ഫന്റെ മകൾ

മുത്തിരിങ്ങോട്ടു ഭവത്രാതൻ നമ്പൂതിരിപ്പാട് (1901-43) രചിച്ച സാമൂഹികനോവലാണ് (1931)അപ്ഫന്റെ മകൾ എന്ന ഈ കൃതി. ചന്തുമേനോന്റെ ഇന്ദുലേഖയ്ക്കും ശാരദയ്ക്കും ശേഷം മലയാളത്തിലെ സാമൂഹികനോവൽ പ്രസ്ഥാനത്തിന് ലഭിച്ച മുഖ്യ സംഭാവനയാണ്. കാല്പനികത്വത്തിന്റെ അതിപ്രസരം ഇതിൽ ഉടനീളം കാണാമെങ്കിലും ജീവിതത്തിന്റെ യഥാർഥമായ ചിത്രീകരണമാണ് ഇതിനെ ശ്രദ്ധാർഹമാക്കുന്നത്. സമീപ ഭാവിയിൽ പ്രായോഗികമാകാൻ പോകുന്ന മിശ്രവിവാഹമെന്ന ആദർശം "അപ്ഫന്റെ മകളു"ടെ സാത്വികാനുരാഗത്തിലും പക്ഷേ, ഇന്നു സ്വജാതീയ വിവാഹം മാത്രമേ കാര്യക്ഷമമായിട്ടുള്ളു എന്ന പ്രായോഗികമൂലതത്ത്വം മധുവിന്റെ (കഥാ നായകന്റെ) ഇട്ടിച്ചിരി സ്വീകരണത്തിലും അടങ്ങിയിട്ടുള്ളതിനാൽ നമ്പൂതിരിമാരുടെ വൈവാഹിക പരിവർത്തനത്തിന്റെ തത്ത്വവും പ്രയോഗവും ഇതിൽ അടങ്ങിയിട്ടുണ്ടെന്നു പറയാം എന്ന് അവതാരികകാരനായ ഇ.എം. ശങ്കരൻ നമ്പൂതിരിപ്പാട് പ്രസ്താവിച്ചിരിക്കുന്നു. ഒരു നോവലിന് വേണ്ട പശ്ചാത്തല വിസ്തൃതിയില്ലെന്നൊരു കുറവു വിമർശകൻമാർക്കു പറയാമെന്നിരുന്നാലും സർവാംഗീണമായ മനോഹാരിതയും ലക്ഷണ സംയോഗവും തികഞ്ഞ ഒരു ഉത്കൃഷ്ടകൃതിയാണിത്. ചിന്തോദ്ദീപകമായ രീതിയിലാണ് നമ്പൂതിരിമാരുടെ സാമൂഹികസ്ഥിതി ഇതിൽ പ്രതിഫലിപ്പിച്ചിട്ടുള്ളത്. ഉത്കൃഷ്ടമായ പാത്രസൃഷ്ടിയും വിദഗ്ദ്ധമായ കഥാഘടനയും കാവ്യഭംഗി കളിയാടുന്ന ഗദ്യശൈലിയും ഇതിനു കാലാതിവർത്തിയായ ആസ്വാദ്യത പ്രദാനം ചെയ്യുന്നു. ആഖ്യാനശൈലിയുടെ സവിശേഷതയ്ക്ക് ഉദാഹരണമായി, ഒന്നാം അധ്യായത്തിൽ ഉണ്ണിക്കിടാങ്ങൾ ഇലകളും ഇല്ലിക്കോലുകളുംകൊണ്ടു നടത്തുന്ന ഇല്ലംപണിവർണനയുടെ അവസാനഭാഗം താഴെ ഉദ്ധരിക്കുന്നു:

"മധ്യാഹ്നവിശ്രമം കഴിഞ്ഞ് ഇറങ്ങി ലാത്തുവാൻ പുറപ്പെട്ട കുളിർമാരുതൻ, വേല ചെയ്തു വേർപ്പണിഞ്ഞ് തളർന്ന ആ പൂവൽമേനികളെ പുണർന്നു; അവരുടെ നെറ്റിമേൽ ചുംബിച്ചു; അവരുടെ കൈശികങ്ങളിൽ കൈവിരൽകൊണ്ടു തെരുപ്പിടിച്ചു. സന്നിഹിതങ്ങളായ തീരവൃക്ഷങ്ങൾ, പണികഴിഞ്ഞ ആ മണിമണ്ഡപത്തിൽ വിരിക്കുവാൻ നിഴലുകളാകുന്ന നീലക്കംബളങ്ങൾ നീട്ടിക്കൊടുക്കുകയായി. പാലപ്പുള്ളിപ്പുഴയിലെ ഓളങ്ങളാകുന്ന ഓമനക്കിടാങ്ങൾ ആ കുമാരൻമാരുടെ കൂട്ടത്തിൽ കൂടുവാനെന്നപോലെ നുരകളാൽ പൊട്ടിച്ചിരിച്ചുകൊണ്ട് കരയിലേക്ക് പാഞ്ഞുകയറുവാൻ ശ്രമിച്ചുനോക്കുന്നു. പരിണതവയസ്സായ പകലവൻ ഈ കൌമാരവിലാസങ്ങൾ കണ്ടുംകൊണ്ട് പശ്ചിമാകാശത്തിൽ കൌതുകസ്തബ്ധനായി നിന്നുവോ എന്നു തോന്നും." 


</doc>
<doc id="165042" url="https://ml.wikipedia.org/wiki?curid=165042" title="ജീവാണു കീടനാശിനികൾ">
ജീവാണു കീടനാശിനികൾ

ശത്രു കീടങ്ങൾക്ക് വരാവുന്ന രോഗാത്തിന്റെ അണുവിനെ തിരിച്ചറിഞ്ഞ് പരീക്ഷണശാലയിൽ ഉരുത്തിരിച്ചെടുക്കുന്നവയാണ് ജീവാണുകീടനാശിനികൾ. ഇവയിൽ പ്രധാനപ്പെട്ടത് വൈറസ്, ബാക്ടീരിയ, കുമിൾ എന്നീ ജീവാണുക്കൾ അടങ്ങിയതാണ്.


</doc>
<doc id="165050" url="https://ml.wikipedia.org/wiki?curid=165050" title="വാതിൽ">
വാതിൽ

വീട്ടിലോ ഓഫീസിലോ എവിടെയായാലും അതിന്റെ മുറികളിൽ നിന്നും പുറത്തുകടക്കാനുള്ള മാർഗ്ഗമാണ് ഇത്. മുറികളുടെ സുരക്ഷക്കായി വാതിലുകൾക്ക് അടപ്പുണ്ടാകും. ചിലപ്പോൾ പകുതിയോ പൂർണ്ണമോ ആയ ഗ്ലാസ് കൊണ്ട് വാതിലുകൽ നിർമ്മിക്കുന്നു. അടപ്പില്ലാത്ത വാതിൽപ്പടികളെ കട്ടിള എന്നു വിളിക്കുന്നു. ഇതു തടി, സിമന്റ്, ഇരുമ്പ് ഇതിനാൽ ഉണ്ടാക്കുന്നു. വാതിലുകളിൽ പ്രത്യേകം പൂട്ടുണ്ടാകും. ഇത് മറ്റുള്ളവർ അതിക്രമിച്ചു കടക്കാതിരിക്കാനാണ്. വീടിന്റെ മുൻവശത്തുള്ള വാതിലുകളിൽ ചിലപ്പോൾ ലെൻസ് പിടിപ്പിക്കും. ഇതു പുറത്താരാണെന്നു അവർ അറിയാതെ കാണുവാനാണ്. അപ്പോൾ പ്രശ്നക്കാരല്ലെങ്കിൽ മാത്രം വാതിൽ തുറക്കനുള്ള സാഹചര്യം കിട്ടും. കാറിന്റെ വാതിലുകൾ പൊതുവെ ഡോർ എന്നറിയപ്പെടുന്നു. കാണാൻ മാത്രമായി ഉള്ളവാതിലിനെ കിളിവാതിൽ എന്നും ക്ഷേത്ര വാതിലിനെ നടവാതിൽ കോട്ടയുടെ വാതിലിനെ കോട്ടവാതിലെന്നും പറയുന്നു.


</doc>
<doc id="165053" url="https://ml.wikipedia.org/wiki?curid=165053" title="കൊരണ്ടി">
കൊരണ്ടി

ഇരിക്കാനുള്ള ഒരു സംവിധാനമാണ് കൊരണ്ടി. പലക, മുട്ടിപ്പലക എന്നീപേരുകളിലും അറിയപ്പെടുന്നു. പൊതുവേ തടി കൊണ്ട് നിർമ്മിക്കുന്നു. ഇപ്പോൾ പ്ലാസ്റ്റിക്, ഫൈബർ എന്നിവയിലുള്ള കൊരണ്ടികളും ലഭ്യമാണ്. തടി നിർമ്മിതമായ കൊരണ്ടിയിൽ രണ്ടു കാലുകൾ ഉണ്ടാകും. പണ്ട് കേരളത്തിലെ അടുക്കളകളിലെ പ്രധാന ഇരിപ്പിടമായിരുന്നു ഇത്. ഇന്നും ചില വീടുകളിൽ കാണാം.


</doc>
<doc id="165069" url="https://ml.wikipedia.org/wiki?curid=165069" title="ഇന്ത്യയിലെ സാമ്പത്തിക ഉദാരവൽക്കരണം">
ഇന്ത്യയിലെ സാമ്പത്തിക ഉദാരവൽക്കരണം

1950 മുതൽ 1991 വരെ ഇന്ത്യ സ്വീകരിച്ച സാമ്പത്തിക നയം "ലൈസൻസ്, ക്വോട്ട, പെർമിറ്റ് രാജ്" ആയിരുന്നു. പക്ഷേ 1991-ൽ ഒരു പുതിയ സാമ്പത്തിക നയം സ്വീകരിക്കാൻ ഇന്ത്യ നിർബന്ധിതരായി. അതാണ് "ഉദാരവൽക്കരണം, സ്വകാര്യവൽകരണം, ആഗോളവൽകരണം".

1990-ൽ ആണ് ഇന്ത്യയിൽ സാമ്പത്തിക പരിഷ്കരണം തുടങ്ങിയത്. നരസിംഹറാവു ആയിരുന്നു അപ്പോൾ പ്രധാനമന്ത്രി, ധനമന്ത്രി മന്മോഹൻ സിംഗ്. ഇന്ത്യയുടെ സാമ്പത്തികനില വളരെ മോശമായ 1990കളിൽ മന്മോഹൻ സിംഗ് എടുത്ത തീരുമാനമായിരുന്നു സാമ്പത്തിക പരിഷ്കരണം. രാജീവ്ഗാന്ധിയുടെ മികച്ച പിന്തുണ ഇതിനുണ്ടായിരുന്നു. സാമ്പത്തിക പരിഷ്കരണം വിദേശ കമ്പനികൾക്ക്‌ ഇന്ത്യയിൽ വ്യവസായം തുടങ്ങുന്നതിനെ സഹായിച്ചു.

സമ്പതദ്വ്യവസ്ഥയുടെ വിവിധ മേഖലകളിൽ ഏർപ്പെടുത്തിയിരുന്ന നിയന്ത്രണങ്ങളിൽ അയവ് വരുത്തുകയെന്നതാണ് ഉദാരവൽക്കരണം എന്നതിനർത്ഥം.
ഗവൺമെന്റിന്റെ ഉടമസ്ഥതയിലുള്ള ഒരു സ്ഥാപനത്തിന്റെ ഉടമസ്ഥാവകാശമോ മാനേജ്മെന്റോ സ്വകാര്യ വ്യക്തികൾക്ക് വ്ട്ട്കൊടുക്കുന്ന പ്രക്രിയയ്ക്കാണ് സ്വകാര്യവൽകരണം.
ആഭ്യന്തര സമ്പദ്വ്യവസ്ഥയെ ലോക സമ്പദ്വ്യവസ്ഥയുമായി കൂട്ടിയിണക്കി തുല്യനിലവാരത്തിലാക്കുകയും ലോക രാജ്യങ്ങൾക്കിടയിൽ കൂടുതൽപരസ്പരാശ്രയത്വം സൃഷ്ടിക്കുകയും ചെയ്യുന്ന പ്രക്രിയയെ ആഗോളവൽകരണം എന്ന് വിളിക്കാം.


</doc>
<doc id="165074" url="https://ml.wikipedia.org/wiki?curid=165074" title="മൂർഖൻ പറമ്പ്">
മൂർഖൻ പറമ്പ്

നിർദ്ദിഷ്ട കണ്ണൂർ വിമാനത്താവളം സ്ഥാപിക്കാൻ ഉദ്ദേശിച്ചിരിക്കുന്ന സ്ഥലമാണ് മൂർഖൻ പറമ്പ്. കണ്ണൂർ നഗരത്തിൽ നിന്നും 25 കിലോമീറ്റർ അകലെയാണ് മൂർഖൻ പറമ്പ്. 


</doc>
<doc id="165077" url="https://ml.wikipedia.org/wiki?curid=165077" title="അപ്രമാദിത്വം">
അപ്രമാദിത്വം

തെറ്റുകൾക്ക് അതീതരായിരിക്കുക എന്നതാണ് മതപരമായി ഇതിന്നർഥം. തെറ്റുകൾക്ക് അതീതമായ ഒരു അധികാരശക്തിയെക്കുറിച്ചുള്ള അന്വേഷണവും അതിന്റെ അംഗീകാരവും എല്ലാം പ്രമുഖമതങ്ങളിലുമെന്നപോലെ നിരവധി സാമൂഹ്യ-രാഷ്ട്രീയ സംഘടനകളിലും നിലനിൽക്കുന്നു. ഓരോ മതത്തിനും അതിന്റേതായ നിയമങ്ങളും ആചാരങ്ങളും ഉണ്ട്. ഇവ അപ്രമാദിത്വമുള്ളവയാണെന്നും അതുകൊണ്ട് അലംഘനീയങ്ങളാണെന്നും കണക്കാക്കപ്പെട്ടുവരുന്നു. ബുദ്ധമതം, ഇസ്ലാംമതം, ഹിന്ദുമതം, സിക്കുമതം, സരതുഷ്ട്രമതം തുടങ്ങിയ മതങ്ങൾ തെറ്റുകൾക്കതീതമായ വിശുദ്ധപ്രമാണങ്ങളേയും വിശുദ്ധ നിയമസംഹിതകളേയും അംഗീകരിക്കുന്നു. ഋഷിപ്രോക്തങ്ങളായ വേദങ്ങൾ തെറ്റുകൾക്കതീതമാണെന്ന് വിശ്വസിക്കപ്പെടുന്നു. ശ്രീശങ്കരന്റെ സിദ്ധാന്തങ്ങൾക്ക് അപ്രമാദിത്വം അവകാശപ്പെട്ടിരുന്നു. സാമൂഹ്യ-രാഷ്ട്രീയ സംഘടനകളും തെറ്റുകൾക്കതീതമായ ഒരധികാരനേതൃത്വത്തിൽ വിശ്വസിക്കുന്നു. രാഷ്ട്രം, ക്രൈസ്തവസഭ എന്നിവയോളം തന്നെ പഴക്കമുള്ളതാണ് രാഷ്ട്രീയവും മതപരവുമായ ഈ വിശ്വാസം. എന്നാൽ മതത്തിലാണ് ഈ വിശ്വാസം കൂടുതലായിട്ടുള്ളത്.

റോമൻ കത്തോലിക്കാസഭയ്ക്കും അതിന്റെ മേലധ്യക്ഷനായ മാർപാപ്പായ്ക്കും തെറ്റുപറ്റുകയില്ലെന്ന് കത്തോലിക്കർ വിശ്വസിക്കുന്നു. ധാർമികമായും വിശ്വാസപരമായും ഉള്ള കാര്യങ്ങളിൽ കത്തോലിക്കാസഭയുടെ വക്താവായി മാർപാപ്പാ പുറപ്പെടുവിക്കുന്ന അഭിപ്രായങ്ങൾ സഭയുടെ ഏകകണ്ഠമായ യോജിപ്പ് ഇല്ലാതിരുന്നാൽ പോലും അപ്രമാദിത്വമുള്ളതാണെന്ന് 1870-ലെ ഒന്നാം വത്തിക്കാൻ സുന്നഹദോസിൽ പ്രഖ്യാപിക്കപ്പെട്ടു. രണ്ടാം വത്തിക്കാൻ സുന്നഹദോസിൽ കേവലം വാക്കുകൾക്കല്ല, പ്രത്യുത, സഭയുടെ അടിസ്ഥാനപരമായ "പഠിപ്പിക്കലിന്" (teachings) ആണ് അപ്രമാദിത്വം എന്ന അഭിപ്രായം പ്രബലപ്പെട്ടു.

"ഈശ്വരന് തെറ്റുപറ്റുകയില്ല; അദ്ദേഹത്തിന്റെ കല്പനകൾ അതുകൊണ്ട് തെറ്റായിരിക്കുകയില്ല. ഈ കല്പനകൾ അനുയായികളെ പഠിപ്പിക്കുന്നതിന് അദ്ദേഹം കത്തോലിക്കാസഭയെ ചുമതലപ്പെടുത്തി. ഈ സഭയുടെ പ്രതിനിധിയാണ് മാർപാപ്പാ. അതുകൊണ്ട് അദ്ദേഹത്തിനും തെറ്റുപറ്റുകയില്ല" എന്ന് അവർ വാദിച്ചു. ക്രിസ്ത്യാനികളുടെ ഇടയനും ഗുരുവും എന്ന നിലയിൽ സ്വന്തം അപ്പോസ്തലിക അധികാരം ഉപയോഗിച്ച് സഭ അനുവർത്തിക്കേണ്ട വിശ്വാസപ്രമാണത്തെയോ ധാർമിക സിദ്ധാന്തത്തെയോ പറ്റി മാർപാപ്പാ സംസാരിക്കുമ്പോൾ അദ്ദേഹത്തിനുള്ള അപ്രമാദിത്വം അനിഷേധ്യമാണ് എന്ന് കത്തോലിക്കർ വിശ്വസിക്കുന്നു.

മാർപാപ്പാ എല്ലാ തെറ്റുകൾക്കും അതീതനാണെന്ന വിശ്വാസത്തോട് സെന്റ് തോമസ് അക്വിനാസ് (1227-74) യോജിച്ചു. ദൈവശാസ്ത്രത്തിന്റെ ഭാഗമായി ഈ ആശയത്തെ ആദ്യമായി പ്രതിപാദിച്ചത് ഇദ്ദേഹമാണ്. "അമലോത്ഭവ"ത്തെപ്പറ്റിയുള്ള പീയൂസ് ഒൻപതാമൻ മാർപാപ്പായുടെ (1792-1878) പ്രസ്താവനയിൽ അപ്രമാദിത്വത്തെപ്പറ്റിയും പരാമർശമുണ്ട്. ഒരു നിശ്ചിത വാക്യത്തിൽ ഉൾക്കൊള്ളുന്ന സത്യം വിശ്വാസികൾ അംഗീകരിക്കണമെന്നും അല്ലെങ്കിൽ അവരെ അവിശ്വാസികളായി മുദ്രകുത്തുമെന്നും അതിൽ പറയുന്നു.

ബൈബിളിന്റെ അപ്രമാദിത്വം മിക്കവാറും എല്ലാ ക്രൈസ്തവ സഭകളും അംഗീകരിക്കുന്നു. അപ്രമാദിത്വം ആർക്ക്, എവിടെ എന്നതിനെക്കുറിച്ച് വിവിധ ക്രൈസ്തവ വിഭാഗങ്ങൾ തമ്മിൽ അഭിപ്രായവ്യത്യാസങ്ങളുണ്ട്.

ഇസ്ലാംമതവും അപ്രമാദിത്വത്തിൽ വിശ്വസിക്കുന്നു. അക്ബർ ചക്രവർത്തിയെ ജനങ്ങളുടെ മതാധ്യക്ഷനും രാജാവും ആയിട്ടാണ് കണക്കാക്കിയിരുന്നത്. ഇസ്ലാംമതസംബന്ധിയായ ഏതു പ്രശ്നത്തെക്കുറിച്ചും ആധികാരികമായി തീരുമാനം എടുക്കുന്നതിന് അക്ബർക്ക് അധികാരം നൽകി. തീരുമാനങ്ങൾ ഖുർആൻ അനുസരിച്ചായിരിക്കണമെന്നു മാത്രം.




</doc>
<doc id="165082" url="https://ml.wikipedia.org/wiki?curid=165082" title="ഇരട്ടവാലൻ (പ്രാണി)">
ഇരട്ടവാലൻ (പ്രാണി)

പുസ്തകങ്ങളും വസ്ത്രങ്ങളും തുളച്ച് കേടുവരുത്തുന്ന ഒരു തരം ചെറുപ്രാണിയാണ് ഇരട്ടവാലൻ. ചിറകുകളില്ലാത്ത ഷഡ്പദമായ ഇവ വെള്ളിമീൻ (silverfish), പുസ്തകപ്പൂച്ചി എന്നും അറിയപ്പെടുന്നു. ഉണങ്ങിയ ഇലകളും കടലാസുമാണ് ഇവയുടെ പ്രധാന ഭക്ഷണം. നേർത്ത ശരീരവും നാരുപോലുള്ള വാലുകളും ഇവയുടെ പ്രത്യേകതയാണ്. മത്സ്യങ്ങളെപ്പോലെ തിളങ്ങുന്ന ശൽകങ്ങളുള്ളതിനാലാണ് ഇവയ്ക്ക് സിൽവർ ഫിഷ് എന്ന പേരു വന്നത്. ഏകദേശം 400 മില്ല്യൻ വർഷം മുന്പ് ഇവ ഭൂമിയിൽ ഉണ്ടാതായി കരുതപ്പെടുന്നു. ഇവയുടെ ശാസ്ത്രീയ നാമം "Lepisma saccharina" എന്നാണ്, ഇതിൽ സക്കാരിന എന്നത് ധാരാളമായി അന്നജം ഭക്ഷണമാക്കുന്നതിനാൽ വന്നിട്ടുള്ള പേരാണ്. ഒന്ന് മുതൽ എട്ടു വര്ഷം വരെയാണ് ഇവയുടെ ആയുസ്സ്. യാതൊരു ഭക്ഷണവും കഴിക്കാതെ ഏകദേശം ഒരു വര്ഷം വരെ ജീവിക്കാൻ ഇവക്ക് കഴിവുണ്ട്, അതിനാൽ തന്നെ എല്ലാ പ്രതിസന്ധി ഘട്ടങ്ങളെയും തരണം ചെയ്യാൻ ഇവക്ക് കഴിയും. ആര്യവേപ്പിന്റെ ഇല വിതറി ഇവയെ അകറ്റാൻ കഴിയുമെന്നാണ് നാട്ടറിവ്.


</doc>
<doc id="165089" url="https://ml.wikipedia.org/wiki?curid=165089" title="സോഫ്റ്റ്‌വെയർ ഫ്രീഡം ലോ സെന്റർ">
സോഫ്റ്റ്‌വെയർ ഫ്രീഡം ലോ സെന്റർ

സ്വതന്ത്ര സോഫ്റ്റ്‌വെയറുകൾക്ക് നിയമ പിന്തുണ നൽകുവാൻ വേണ്ടി ലാഭേച്ഛയില്ലാതെ പ്രവർത്തിക്കുന്ന അന്താരാഷ്ട്ര സ്ഥാപനമാണ് സോഫ്റ്റ്‌വെയർ ഫ്രീഡം ലോ സെന്റർ. എബൻ മോഗ്ലൻ അധ്യക്ഷനായി 2005 ഫെബ്രുവരിയിലാണ് ഇത് സ്ഥാപിതമായത്. ഇതിന്റെ ഇന്ത്യയിലെ കാര്യാലയം ന്യൂഡൽഹിയിൽ പ്രവർത്തിക്കുന്നു.


</doc>
<doc id="165093" url="https://ml.wikipedia.org/wiki?curid=165093" title="പാറ്റൂർ">
പാറ്റൂർ

ആലപ്പുഴ ജില്ലയിലെ നൂറനാട് പഞ്ചായത്തിൽ സ്ഥിതി ചെയ്യുന്ന ഒരു സ്ഥലം ആണ് പാറ്റൂർ. പന്തളം - മാവേലിക്കര പാതയിൽ ഇടപ്പോണിൽ നിന്നും തെക്ക് മാറി സ്ഥിതി ചെയ്യുന്ന പ്രകൃതിരമണീയമായ ഒരു പ്രദേശമാണിത്. പന്തളത്തു നിന്നും ഏകദേശം 9 കിലോമീറ്റർ ദൂരമുണ്ട് ഈ സ്ഥലത്തേക്ക്. പാടവും പുഞ്ചയും നിറഞ്ഞ ഈ പ്രദേശത്ത് മുൻകാലങ്ങളിൽ നെൽകൃഷി ധാരാളമായി നടന്നിരുന്നു. പണ്ട് യുദ്ധകാലത്ത് കുതിരകളെ കെട്ടുന്നത് ഇവിടെ ആയിരുന്നതിനാൽ "കുതിരകെട്ടുംതടം" എന്ന് പേരിലായിരുന്നു ഈ പ്രദേശം അറിയപ്പെട്ടിരുന്നത്. പിന്നീട് അത് മാറി പാറ്റൂർ എന്നായി. കരിങ്ങാലി പുഞ്ച ഇവിടെയാണ് സ്ഥിതി ചെയ്യുന്നത്.കേരള സ്റ്റേറ്റ് സിവിൽ സപ്ലൈസ് കോർപ്പറേഷന്റെ നൂറനാട് മാവേലി സ്റ്റോർ സ്ഥിതി ചെയ്യുന്നത് ഇവിടെയാണ്




</doc>
<doc id="165105" url="https://ml.wikipedia.org/wiki?curid=165105" title="അരകല്ല്">
അരകല്ല്

കറികൾക്കും ചമ്മന്തിയ്ക്കും മറ്റും ആവശ്യമായ തേങ്ങ, മുളക് തുടങ്ങിയവ അരച്ചെടുക്കാൻ ഉപയോഗിക്കുന്ന കരിങ്കല്ലു കൊണ്ട് നിർമ്മിക്കപ്പെട്ടിരിക്കുന്ന ഒരു അടുക്കള ഉപകരണമാണ് അരകല്ല്. ഇതിന് അമ്മിക്കല്ല് എന്നും പേരുണ്ട്. ദീർഘചതുരാകൃതിയിലുള്ള അരകല്ലിൽ അരയ്ക്കാനുപയോഗിക്കുന്ന നീണ്ടുരുണ്ട കല്ലാണു "കുഴവി". ഇതിനു "പിള്ളക്കല്ല്", "അമ്മിപ്പിള്ള", "അമ്മിക്കുട്ടി", "അമ്മിക്കുഴ" എന്നൊക്കെയും പറയാറുണ്ട്. ആവശ്യം കഴിഞ്ഞ് അരകല്ല് പലക ഉപയോഗിച്ച് മൂടി വയ്ക്കുന്ന രീതി ചിലയിടങ്ങളിലുണ്ട്. വർഷങ്ങളോളം ഉപയോഗിക്കുന്ന അരകല്ലിന്റെ മധ്യഭാഗം കുഴിഞ്ഞതായി കാണാം. ധാന്യങ്ങളും കിഴങ്ങുവർഗങ്ങളും മറ്റും പൊടിച്ചും ചതച്ചും അരച്ചു കുഴമ്പാക്കിയും ഉപയോഗിക്കുന്ന രീതി കാർഷിക പരിഷ്കാരത്തിന്റെ ഫലമായി മനുഷ്യൻ ആവിഷ്കരിച്ചു.അരകല്ലും കുഴവിയും അതിപ്രാചീനകാലം മുതൽ ജനങ്ങൾ ഉപയോഗിച്ചുവരുന്നതാണ്. പഴയ ലിബിയയിൽ നിന്നും അരകല്ലുകൾ കണ്ടെടുക്കപ്പെട്ടിട്ടുണ്ട്. മിക്സിയുടെ പ്രചാരത്തോടെ പ്രാധാന്യം കുറഞ്ഞെങ്കിലും മിക്ക വീടുകളിലും ഇപ്പോഴും അരകല്ല് ഉണ്ടാകാറുണ്ട്. 

അമ്മിക്കല്ലുപോലെ ഹൃദയം അചഞ്ചലമായിരിക്കണമെന്ന സങ്കല്പത്തിൽ വരൻ വധുവിന്റെ വലതുകാൽ പിടിച്ച് അമ്മിമേൽ ചവിട്ടിക്കുന്ന ഒരു കർമം വിവാഹത്തോടനുബന്ധിച്ചു ബ്രാഹ്മണർ അനുഷ്ഠിക്കാറുണ്ട്. ഇതിന് 'അമ്മിചവിട്ടുക' എന്നാണ് പറയുക.



</doc>
<doc id="165106" url="https://ml.wikipedia.org/wiki?curid=165106" title="മിക്സി">
മിക്സി

വൈദ്യുതി ഉപയോഗിച്ച് പ്രവർത്തിക്കുന്ന ഒരു അടുക്കള ഉപകരണമാണ് മിക്സി അഥവാ മിശ്രകയന്ത്രം. ഭക്ഷ്യവസ്തുക്കൾ അരയ്ക്കാനും ജ്യൂസ് പോലുള്ള പാനിയങ്ങൾ ഉണ്ടാക്കാനും ഉപയോഗിക്കുന്നു. ഇവയുടെ വരവോടെയാണ് അരകല്ലിന്റെ പ്രശസ്തി അല്പം കുറഞ്ഞത്. ഇതിൽ ഉപയോഗിക്കാൻ പലതരത്തിലുള്ള ജാറുകൾ ഉണ്ട്. ചമ്മന്തി അരയ്ക്കാനും, അരി പൊടിക്കാനും, ദോശ മാവ് അരയ്ക്കാനും, ജ്യൂസ് ഉണ്ടാക്കാനും വേറേ വേറേ ജാറുകൾ ഉണ്ട്. ആവശ്യം കഴിഞ്ഞ് ജാറുകൾ വൃത്തിയായി സൂക്ഷിക്കണം. പലതരത്തിലുള്ള ഉപയോഗത്തിന് ഇതിലിടുവാൻ പലതരം ബ്ലേഡ് ഉണ്ട്. അവ മാറ്റി മാറ്റി വ്യത്യസ്ത ജാറുകളിൽ വ്യത്യസ്ത ജോലികൾക്കായി ഉപയോഗിക്കുന്നു. കടകളിൽ ഉപയോഗിക്കുന്ന മിക്സി ജ്യൂസ് ഉണ്ടാക്കാൻ മാത്രമായതിനാൽ ഇവ ജ്യൂസർ എന്നാണ് അറിയപ്പെടുന്നത്. ഇന്ത്യയിൽ പല കമ്പനികൾ മിക്സി നിർമ്മിക്കുന്നു.


</doc>
<doc id="165115" url="https://ml.wikipedia.org/wiki?curid=165115" title="തണ്ടുതുരപ്പൻ">
തണ്ടുതുരപ്പൻ

നെൽച്ചെടിയെ ആക്രമിക്കുന്ന കീടമാണ് തണ്ടുതുരപ്പൻ പുഴു. ഇത് നെല്ലിന്റെ ഒരു പ്രധാന ശത്രുവാണ്. ശാസ്ത്രനാമം:സിർപ്പോഫാഗാ ഇൻസെർട്ടുലാസ്.

മഞ്ഞനിറത്തിലുള്ള ഒരു ശലഭത്തിന്റെ മുട്ട വിരിഞ്ഞുണ്ടാകുന്ന പുഴുവാണ് ഇത്. പെൺശലഭം നെൽച്ചെടിയുടെ ഇലകളുടെ അറ്റത്ത് 15 മുതൽ 80 വരെ മുട്ടകൾ ഇടുന്നു. അഞ്ച് മുതൽ പത്തു ദിവസത്തിനുള്ളിൽ മുട്ട വിരിഞ്ഞ് പുഴുക്കൾ നെൽച്ചെടികളെ ആക്രമിക്കുന്നു. പുഴു നെല്ലിന്റെ തണ്ടിൽ ഒരു മുറിവുണ്ടാക്കി അതിനുള്ളിൽ കടന്ന് ശലഭമാകുന്നതുവരെയുള്ള ദശകൾ തണ്ടിനുള്ളിൽ കഴിച്ചുകൂട്ടുന്നു. സാധാരണയായി ഒരു പുഴു മാത്രമേ ഒരു തണ്ടിനുള്ളിൽ വരാറുള്ളൂ. തണ്ടിന്റെ ആന്തരഭാഗങ്ങൾ കാർന്നു തിന്നുന്ന പുഴു മൂന്ന് മുതൽ നാല് വരെ ആഴ്ചകൾക്കുള്ളിൽ പുഴുദശ പൂർത്തിയാക്കി സമാധിദശയിലേക്കു കടക്കുന്നു. സമാധിദശയിലേക്കു കടക്കുന്നതിനു മുമ്പുതന്നെ സമാധിദശ പൂർത്തിയാക്കിയശേഷം തണ്ടിൽനിന്നു പുറത്തിറങ്ങാനായി തണ്ടിൽ ഒരു സുഷിരം ഉണ്ടാക്കുന്നു. തണ്ടിന്റെ ചുവടുഭാഗത്താണ് സമാധിദശയിലുള്ള ജീവിയെ കാണുന്നത്. ഒരാഴ്ചയ്ക്കുള്ളിൽ സമാധിദശ പൂർത്തിയാക്കുന്നു. മുട്ട മുതൽ ശലഭം വരെയുള്ള ജീവിതചക്രം പൂർത്തിയാക്കുന്നതിന് അഞ്ച് മുതൽ ആറ് ആഴ്ചകൾ വരെ വേണ്ടിവരുന്നു.

നെല്ല് കൃഷിചെയ്യുന്ന എല്ലാ കാലങ്ങളിലും തണ്ടുതുരപ്പൻ പുഴുവിന്റെ ഉപദ്രവം കണ്ടുവരുന്നുണ്ട്. മുണ്ടകൻ, പുഞ്ചകൃഷികളിലാണ് ഈ ആക്രമണത്തിന്റെ രൂക്ഷത ഏറുന്നത്. ആക്രമണത്തിന്റെ തീവ്രത കാലാവസ്ഥയിലെ വിവിധ ഘടകങ്ങളുമായി ബന്ധപ്പെട്ടതാണ്.

നെൽച്ചെടിയുടെ ഏതു വളർച്ചാഘട്ടത്തിലും തണ്ടുതുരപ്പൻ പുഴു ആക്രമിക്കാറുണ്ട്. ചില അവസരങ്ങളിൽ ഒരു സീസണിൽ രണ്ടോ മൂന്നോ ഘട്ടം വരെ പൂർത്തിയാക്കുന്നതിനും ഇതിനു കഴിയുന്നു. കതിർ വരുന്നതിനു മുമ്പാണ് നെൽച്ചെടി ആക്രമിക്കപ്പെടുന്നതെങ്കിൽ നെല്ലിന്റെ കൂമ്പ് ഉണങ്ങിപ്പോകുന്നു. കതിർ പുറത്തു വന്നതിനു ശേഷമാണെങ്കിൽ കതിർ ഉണങ്ങുകയും നെന്മണികൾ പതിരായി പോവുകയും നിറംമങ്ങി വെളുക്കുകയും ചെയ്യുന്നു. ഈ അവസ്ഥയാണ് 'വെൺകതിർ' എന്ന പേരിൽ അറിയപ്പെടുന്നത്. വെള്ളക്കുമ്പ്, കുട്ടൻകുത്ത് എന്നും ഇത് പ്രാദേശികമായി അറിയപ്പെടുന്നു. 25 ശതമാനത്തോളം നഷ്ടം തണ്ടുതുരപ്പൻ പുഴുവിന്റെ ഉപദ്രവംമൂലം ഉണ്ടാകുന്നുണ്ട്. സാഹചര്യം അനുകൂലമാണെങ്കിൽ നാശം ഇതിലും കൂടും.

സംയോജിത കീടനിയന്ത്രണ സമ്പ്രദായങ്ങൾ അവലംബിച്ച് തണ്ടുതുരപ്പനെ നിയന്ത്രിക്കാനാകും. ഞാറ്റടിയിൽ കാണപ്പെടുന്ന ശലഭത്തിന്റെ മുട്ടകൾ ശേഖരിച്ചു നശിപ്പിക്കുക, ആക്രമണം കൂടുതലായി കാണപ്പെടുന്ന പാടശേഖരങ്ങളിൽ ആക്രമണത്തെ ഒരു പരിധിവരെയെങ്കിലും ചെറുക്കുവാൻ കഴിവുള്ള ഇനങ്ങൾ കൃഷിയിറക്കുക, വിളക്കുകെണികൾ പാടത്തിന്റെ പല ഭാഗത്തുമായി സ്ഥാപിച്ച് ശലഭങ്ങളെ അതിലേക്ക് ആകർഷിച്ചു നശിപ്പിക്കുക തുടങ്ങിയവയാണ് നിയന്ത്രണ മാർഗങ്ങൾ.ട്രൈക്കോ കാർഡുകൾ ഇവയുടെ നിയന്ത്രണത്തിൻ ഫലപ്രദമായി ഉപയോഗിച്ചുവരുന്നുണ്ട്. വർഷം മുഴുവൻ പുഴുവിന്റെ ആക്രമണം ഉണ്ടാകാനിടയുണ്ടെങ്കിൽ ഞാറു പറിച്ചു നട്ട് 15-20 ദിവസത്തിനു ശേഷം ജലവിതാനം നിയന്ത്രിച്ചു നിറുത്തി, അതതു പ്രദേശത്തിനു യോജിച്ച ഏതെങ്കിലും രാസ കീടനാശിനി തളിച്ചാൽ കീടബാധയെ ഫലപ്രദമായി നിയന്ത്രിക്കാൻ കഴിയും. സംയോജിത സസ്യസംരക്ഷണ മുറകൾ പാടശേഖരാടിസ്ഥാനത്തിൽ നടത്തുന്നതും അഭികാമ്യമാണ്.


</doc>
<doc id="165129" url="https://ml.wikipedia.org/wiki?curid=165129" title="കമ്മൽച്ചെടി">
കമ്മൽച്ചെടി

വേരിൽ നിന്നും മുളയ്ക്കുന്ന ചെടിയാണ് കമ്മൽപ്പൂവ് എന്നറിയപ്പെടുന്ന കൃസോതെമിസ് പുൽചെല്ല. അന്തിമണി (Sun set bell ), ചെമ്പില (Copper Leaf) എന്നിങ്ങനെയും ഇത് അറിയപ്പെടുന്നു. ഇതിന്റെ പൂവിനു് കാതിലണിയുന്ന കമ്മലിന്റെ ആകൃതിയായതിനാൽ കമ്മൽപൂവെന്ന് വിളിക്കുന്നു. വീടുകളിൽ ചെറിയ തണലിനായി ഈ ചെടികൾ വളർത്താറുണ്ട്. 
വസന്തകാലത്തിനും വേനൽക്കാലത്തിനുമിടക്കാണ് ഇതിന്റെ പൂക്കളുടെ വളർച്ച സാധാരണയായി ഉണ്ടാകുന്നത്. ഇതിന്റെ പൂക്കൾക്ക് ചുവപ്പ് കലർന്ന ഓറഞ്ച് നിറമാണ്. കൂടാതെ ചുവപ്പ് കലർന്ന മഞ്ഞനിറമുള്ള പൂക്കളും ഇടകലർന്നാണ്. ഈ പൂക്കളുടെ ആയുസ്സ് സാധാരണ രീതിയിൽ ഒന്നോ രണ്ടോ ദിവസം മാത്രമാണ്. ഇതിന്റെ ഇലകൾ വലുതും കടും പച്ച കലർന്ന ബ്രൗൺ കളറോട് കൂടിയതാണ്. ഇതിന്റെ ഇലകൾ അലങ്കാരത്തിനു പറ്റിയതാണ്. ഇതിന്റെ വൈവിധ്യമുള്ള പൂക്കൾ ഒരു കൂട്ടമായിട്ടാണ് ചെടിയിൽ വളരുന്നത്. ഇതിന്റെ സ്ഥിരമായി നനവ് ആവശ്യമുള്ള ചെടിയാണ്. കൂടാതെ ഇളം വെയിൽ അടിക്കുന്ന സ്ഥലത്താണ് ഈ ചെടികൾ നന്നായി വളരുന്നത്. 


</doc>
<doc id="165131" url="https://ml.wikipedia.org/wiki?curid=165131" title="ഓലചുരുട്ടിപ്പുഴു">
ഓലചുരുട്ടിപ്പുഴു

നെല്ലിനെ ആക്രമിക്കുന്ന ഒരു കീടമാണ് ഓലചുരുട്ടിപ്പുഴു.


</doc>
<doc id="165135" url="https://ml.wikipedia.org/wiki?curid=165135" title="വിശുദ്ധ അപ്രേം">
വിശുദ്ധ അപ്രേം

സുറിയാനി സഭാപിതാക്കൻമാരിൽ പ്രശസ്തനായ ഗ്രന്ഥകാരനും മതപണ്ഡിതനുമായിരുന്നു വിശുദ്ധ അപ്രേം. സിറിയാക്കാരൻ അപ്രേം (Ephrem the Syrian) എന്ന പേരിലും ഇദ്ദേഹം അറിയപ്പെടുന്നു. ദക്ഷിണ തുർക്കിയിലെ നിസിബിസ് എന്ന സ്ഥലത്ത് എ.ഡി. 306-ൽ ജനിച്ചു. ശെമ്മാശനായി അഭിഷിക്തനായെങ്കിലും പൂർണപുരോഹിതപദവി ഇദ്ദേഹത്തിന് നൽകപ്പെട്ടില്ല. നിസിബിസിലെ മെത്രാൻ വിശുദ്ധ യാക്കൂബിന്റെ ശിഷ്യനായിരുന്ന അപ്രേം അദ്ദേഹത്തിനൊപ്പം 325-ൽ നിഖ്യായിൽ ചേർന്ന സുന്നഹദോസിൽ പങ്കെടുത്തിരുന്നു. 

ഏ.ഡി. 363-ൽ നിസിബിസിനെ പേർഷ്യക്കു കൈമാറാൻ നിർബ്ബന്ധിതനായ റോമാ ചക്രവർത്തി ജോവിനിയൻ, നഗരത്തിലെ ക്രിസ്ത്യാനികളോട് അവിടം വിട്ടുപോകാൻ ആവശ്യപ്പെട്ടു. തുടർന്ന് അപ്രേം എഡേസ്സായിലേക്ക് താമസം മാറുകയും അവിടെ അധ്യാപനത്തിലും ഗ്രന്ഥരചനയിലും മുഴുകി കഴിയുകയും ചെയ്തു. അവിടെവച്ച് 373 ജൂൺ 9-ന് അദ്ദേഹം മരിച്ചു. ഇദ്ദേഹത്തിന്റെ ഓർമദിവസമായി ഫെബ്രുവരി 1 ആയിരുന്നു മുൻകാലങ്ങളിൽ ആചരിച്ചുവന്നത്. ഇന്ന് പാശ്ചാത്യസഭകൾ ജൂൺ 18-ന് (പൌരസ്ത്യസഭകൾ ജനുവരി 28-ന്) ആചരിച്ചുവരുന്നു.

വേദപുസ്തകവ്യാഖ്യാതാവ്, 'വേദവ്യതിചലങ്ങളുടെ' വിമർശകൻ എന്നീ നിലകളിലും മികവു കാട്ടിയെങ്കിലും, അപ്രേമിന്റെ ഏറ്റവും സ്ഥായിയായ സംഭാവന, ഭക്തിഗാന രചയിതാവ് എന്ന നിലയിലാണ്. പരിശുദ്ധാത്മാവിന്റെ വീണ (Harp of the Holy Spirit) എന്ന് അപ്രേം വിശേഷിപ്പിക്കപ്പെട്ടിട്ടുണ്ട്. സുറിയാനിക്രിസ്തീയപാരമ്പര്യത്തിലെ ഏറെ മാനിക്കപ്പെടുന്ന ഘടകങ്ങളിലൊന്നാണ് അപ്രേമിന്റെ സംഗീതപൈതൃകം. അദ്ദേഹത്തിന്റെ ഗാനങ്ങൾ സുറിയാനി ഭക്തിസാഹിത്യത്തിലെ ഏറ്റവും മികച്ച കൃതികളാണ്. ഗ്രീക്ക് ഭാഷയിലെ ഭക്തിഗീതങ്ങൾക്ക് പോലും അവ പ്രചോദനമായി. പാശ്ചാത്യസഭയുമായുള്ള താരതമ്യത്തിൽ പൗരസ്ത്യസഭയിലെ ആരാധനാക്രമം കൂടുതൽ സംഗീതമയമാകുന്നതിന് അപ്രേമിന്റെ രചനകൾ കാരണമായി. 

ആവർത്തനങ്ങൾ കൊണ്ടും അലങ്കാരങ്ങളുടെ ആധിക്യം കൊണ്ടും ആധുനിക സാഹിത്യാസ്വാദകൻമാർക്ക് അപ്രേമിന്റെ ഗീതങ്ങൾ ആകർഷകമായി തോന്നണമെന്നില്ലെങ്കിലും, അക്കാലത്ത് അവയ്ക്ക് ജനമധ്യത്തിൽ നല്ല സ്വീകരണം ലഭിച്ചിരുന്നു. അവയിൽ പലതും ഇന്നും ഉപയോഗത്തിലിരിക്കുന്നു. ബൈബിളിലെ ചില പുസ്തകങ്ങൾക്ക് അപൂർണവ്യാഖ്യാനങ്ങൾ ഇദ്ദേഹം തയ്യാറാക്കിയിട്ടുണ്ട്. അവയിൽ പലതും ലഭ്യമല്ല. ചില ഭാഗങ്ങൾ അർമീനിയൻ, ഗ്രീക്, കോപ്റ്റിക്, എത്യോപ്യൻ-ഭാഷകളിൽ തർജുമകളായി അവശേഷിച്ചിട്ടുണ്ട്.

അലങ്കാരങ്ങളും പ്രതിരൂപാടിസ്ഥിതവ്യാഖ്യാങ്ങളും (typology) നിറഞ്ഞതായിരുന്നു അപ്രേമിന്റെ ശൈലി. എല്ലാറ്റിനേയും അദ്ദേഹം മാനവരക്ഷക്കായുള്ള ദൈവത്തിന്റെ നിഗൂഢപദ്ധതിയുടെ ഭാഗമായി വിശദീകരിച്ചു. ഉദാഹരണമായി, യേശുവിനെ തറച്ച കുരിശുമരത്തിന്റെ തടിയുടെ പ്രാധാന്യം അദ്ദേഹം വിവരിച്ചത് നോഹയുടെ പേടകത്തിന്റേയും അറിവിന്റെ വൃക്ഷത്തിന്റേയും തടിയുമായി ബന്ധിപ്പിച്ചാണ്. അറിവിന്റെ മരം ആദത്തിനു മരണവും, പേടകത്തിന്റെ മരം നോഹക്കു രക്ഷയും നൽകിയപ്പോൾ, കുരിശുമരം വഴി യേശു മനുഷ്യരാശി മുഴുവനേയും ജീവനിലേക്കു നയിച്ചു എന്നായിരുന്നു അദ്ദേഹത്തിന്റെ വീക്ഷണം.





</doc>
<doc id="165139" url="https://ml.wikipedia.org/wiki?curid=165139" title="ഗ്വാളീച്ച">
ഗ്വാളീച്ച

കാർഷികവിളകളെ ബാധിക്കുന്ന ഒരു തരം കീടമാണ് ഗാളീച്ച (Orseolia oryzae). ഇതിനെ തണ്ടീച്ച എന്നും പറയാറുണ്ടു്.

ഇരുണ്ട തവിട്ടു നിറവും നീണ്ട കാലുകളും കൊതുകുകളേക്കാൾ ചെറിയ ശരീരവുമുള്ള പ്രാണിയാണിതു്. പെൺകീടം ചെടിയുടെ ഇളംതണ്ടിൽ അനവധി മുട്ടകൾ തറച്ചുവെക്കുന്നു. മുട്ടകൾ വിരിഞ്ഞുണ്ടാകുന്ന പുഴുക്കൾ ചെടി തണ്ടിന്റെ ഉൾഭാഗം തിന്നു ജീവിക്കുന്നു. ഇവയുടെ ഉമിനീരിന്റെ പ്രവർത്തനഫലമായി ആക്രമിക്കപ്പെട്ട ഭാഗം ക്രമാതീതമായി തടിക്കുന്നു. വളർച്ച പൂർത്തിയാക്കിയ പുഴുക്കൾ തണ്ടിൽ നിന്നും പുറത്തുവരുന്നു. 

തുടർച്ചയായി മഴപെയ്ത് അന്തരീക്ഷ ഊഷ്മാവ് കുറയുകയും ചെയ്യുന്ന ജൂലൈ- ആഗസ്റ്റ് മാസങ്ങളിലെ കാലാവസ്ഥയാണ് ഗ്വാളീച്ചയുടെ വംശവർദ്ധവിന് അനുയോജ്യമായത്. ചിനപ്പുകളുണ്ടാകുന്ന സമയം വരെ ഗ്വാളീച്ച നെല്ലിനെ ആക്രമിക്കുന്നു. ഇലകൾ തണ്ടിനോട് ചേരുന്ന ഭാഗത്ത് മുട്ടകൾ ഒറ്റയ്ക്കോ കൂട്ടമായോ നിക്ഷേപിക്കുന്നു. 3-5 ദിവസം കൊണ്ട് മുട്ടവരിയുന്നു. പുഴുക്കൽ പോളകൾക്കിടയിലൂടെ ഇഴഞ്ഞ് ചിനപ്പിനുള്ളിലെത്തി വളർച്ച നടക്കുന്ന ഭാഗത്ത് എത്തിച്ചേരുകയും ഇലകൾ ഉണ്ടാകാൻ തുടങ്ങുന്ന ചിനപ്പുകളുടെ അഗ്രഭാഗം തിന്നു തീർക്കുകയും ചെയ്യുന്നു. ഇതുമൂലം പുതിയ ഇല ഉണ്ടാകേണ്ട സ്ഥാനത്തുനിന്നും ഒരു കുഴൽ പുറത്തേയ്ക്കുവരുന്നു. ഒന്നു രണ്ടു ആഴ്ചകൾകൊണ്ട് പുഴുക്കൾ പൂർണ്ണ വളർച്ചയെത്തുകയും സാമാധിയിലാവുകയും ചെയ്യുന്നു. 3-8 ദിവസത്തിനുള്ളിൽ സമാധി പൂർത്തിയാക്കി പൂർണ്ണ വളർച്ചയെത്തിയ പ്രാണികൾ കുഴലിന്റെ മുകൾ ഭാഗാത്ത് സുഷിരമുണ്ടാക്കി പുറത്തുവരുന്നു.

തണ്ടീച്ച ഏറ്റവും കൂടുതൽ ആക്രമിക്കുന്നതു് നെൽച്ചെടികളെയാണ്. നെൽച്ചെടിയുടെ വളർച്ചയുടെ തുടക്കത്തിൽ മൂടികെട്ടിയ ആച്ചും ഇടമുറിയാത്ത മഴയും ഉണ്ടെങ്കിൽ ഗാളീച്ചയുടെ ആക്രമണം പ്രതീക്ഷിക്കാവുന്നതാണു്. പച്ചക്കറികൾ, പഴവർഗ്ഗങ്ങൾ എന്നിവയിലും തണ്ടീച്ചയുടെ ആക്രമണമുണ്ടാകാറുണ്ടു്.

തുളസിക്കെണി ഗാളീച്ചക്കെതിരെ ഉപയോഗിക്കുന്ന ഒരു രാസ കീടനാശിനിയാണു്.


</doc>
<doc id="165143" url="https://ml.wikipedia.org/wiki?curid=165143" title="ചാഴി">
ചാഴി

നീരും പാലും ഊറ്റിക്കുടിച്ച്‌ ധാന്യവിളവ്‌ നശിപ്പിക്കുന്ന ഒരിനം ഷഡ്പദമാണ് ചാഴി(Leptocorisa acuta). നെല്ലിലും പയർ വർഗ്ഗ സസ്യങ്ങളിലുമാണ് ഇവയുടെ ആക്രമണം അധികമായി കണ്ടുവരുന്നത്.

ശരീരത്തിന്റെ പുറംഭാഗം തവിട്ടുനിറത്തിലും അടിഭാഗം പച്ചനിറത്തിലുമായി കാണപ്പെടുന്ന ഈ കീടം മെലിഞ്ഞ് നീളം കൂടിയതും ദുർഗന്ധം വമിക്കുന്നതുമാണ്. കതിർകുല പുറത്തുവന്ന് പാൽ നിറഞ്ഞിരിക്കുന്ന സമയത്താണ് ഇവയുടെ ആക്രമണം. ഈ സമയങ്ങളിൽ ഇവയെ ധാരാളമായി കതിരിലും മറ്റും പറ്റിപ്പിടിച്ചിരിക്കുന്നത് കാണാം. ഈ പ്രാണികൾ നെന്മണികൾ തുളച്ച് ഉള്ളിലെ പാൽ വലിച്ചുകുടിച്ച് മണികൾ പതിരാക്കി മാറ്റി വിളനഷ്ടം ഉണ്ടാക്കുന്നു.

ചാഴിയെ നിയന്ത്രിക്കാൻ ധാരാളം രാസകീടനാശിനികൾ വിപണിയിൽ ലഭ്യമാണ്.

മത്തിയും ശർക്കരയും ചേർത്തുള്ള മിശ്രിതം തളിച്ച് ചാഴിയെ നിയന്ത്രിയ്ക്കാനായി ഉപയോഗിക്കാം. കൂടാതെ കാന്താരിമുളകും കായവും എന്നിവ 200 ഗ്രാം വീതം അരച്ച് 10 ലിറ്റർ വെള്ളത്തിൽ കലക്കി 2% വീര്യത്തിൽ തളിച്ചും ചാഴിയെ നിയന്ത്രണവിധേയമാക്കാം.ഒരേ മൂപ്പുള്ള വിത്ത് ഒരേ സമയം കൃഷിചെയ്യുക, വയലിലേയും വരമ്പിലേയും കളകൾ നശിപ്പിക്കുക എന്നിവ മുൻകരുതലായി ചെയ്യാവുന്ന തയ്യാറെടുപ്പുകളാണ്. ചാഴിയെ തന്നെ വലവീശിപ്പിടിച്ച് ചതച്ച് നീരാക്കി വെള്ളത്തിൽ തളിയ്ക്കുന്ന രീതിയും ചിലയിടങ്ങളിൽ നിലവിലുണ്ട്. വെളുത്തുള്ളി അരച്ചു കലക്കിയ വെളത്തിൽ പാൽക്കായം അലിയിച്ച്‌ തളിക്കുക, ചാളനെയ്യും വേപ്പെണ്ണയും ചേർത്തു തളിക്കുക, ഈന്തിന്റെ പൂങ്കുല പാടത്ത്‌ പലയിടങ്ങളിലായി കുത്തിനിർത്തുക തുടങ്ങിയവയും ചാഴിശല്യം നിയന്ത്രിയ്ക്കാൻ ചെയ്യാവുന്ന കാര്യങ്ങളാണ്.

ഇരപിടിയൻ പുൽച്ചാടി ചാഴിയുടെ മുട്ടകളും കുഞ്ഞുങ്ങളേയും തിന്നു നശിപ്പിക്കുന്ന മിത്രപ്രാണിയാണ്. ബ്യൂവേറിയ ബാസിയാന, മെറ്റാറൈസിയം അനിസപ്ലിയേ എന്നീ പരാദങ്ങൾ ചാഴികളിൽ പൂപ്പൽബാധയുണ്ടാക്കി മിത്ര കുമിളുകളായി വർത്തിക്കുന്നു.


</doc>
<doc id="165145" url="https://ml.wikipedia.org/wiki?curid=165145" title="കുട്ട">
കുട്ട

വസ്തുക്കൾ എടുത്തുവയ്ക്കാനും ചുമന്നു കൊണ്ടുപോകാനുമുള്ള ഉപാധി. കുട്ടയുടെ ചെറുതും രൂപവ്യതാസമുള്ളതുമായ ചെറുകുട്ടയാണ് വട്ടി. അടിഭാഗം ഉരുണ്ടതും വാഭാഗം ചെറുതുമായ വട്ടിയാണ് കൂട. പൂക്കൾ കൊണ്ടുപോകാനുപയോഗിക്കുന്ന കൂടയാണ് പൂക്കൂട. ഈറ്റ കൊണ്ടാണ് പണ്ട് ഇത് ഉണ്ടാക്കിയിരുന്നത്. ഇപ്പോൾ പ്ലാസ്റ്റിക് കുട്ടകളും വട്ടികലും സജീവം. മണ്ണ്, ചരൽ,മെറ്റൽ ചുമക്കാൻ റബ്ബർ കുട്ട ഉപയോഗിക്കുന്നു.


</doc>
<doc id="165146" url="https://ml.wikipedia.org/wiki?curid=165146" title="പുണ്യാവ">
പുണ്യാവ

രക്തശോധന ഔഷധമാണ്.
ഇതിൽ ഒരു സുഗന്ധ തൈലം അടങ്ങിയിരിക്കുന്നു. അതുകൊണ്ട് സംസ്കൃതത്തിൽ ഗന്ധപ്രിയാങ്കു എന്നു വിളിക്കുന്നു.
ശാസ്ത്രീയ നാമം : Angalia diepenhorstii Miq 

ഇംഗ്ലീഷിൽ perfumed cherry, Rosburgh’s tree of beuty എന്നൊക്കെ പേരുകളുണ്ട്.

കൊങ്കൻ, കർണാടകം, കേരളം എന്നിവിടങ്ങളിൽ വളരുന്നു.

പത്തുമീറ്ററോളം ഉയരത്തിൽ വളരും. പൊരിഞ്ഞിളകുന്ന തൊലിയാണുള്ളത്. നവംബർ മുതൽ ഡിസംബർ വരെയാണ് പൂവുണ്ടാവുന്നത്‌ മാംസളമായ ഒറ്റ വിത്തുള്ള ഫലമാണ്. 
രസം : തിക്തം, മധുരം

ഗുണം : ലഘു, സ്നിഗ്ദ്ധം

വീര്യം : ശീതം

വിപാകം : മധുരം
ഫലമജ്ജ
കഫത്തേയും പിത്തത്തേയും ശമിപ്പിക്കുന്നു.


</doc>
<doc id="165153" url="https://ml.wikipedia.org/wiki?curid=165153" title="സലാം കൊടിയത്തൂർ">
സലാം കൊടിയത്തൂർ

മലയാളത്തിൽ ഹോം സിനിമകളിലൂടെ ശ്രദ്ധേയനായ സംവിധായകൻ. അഭിനേതാവ്, തിരക്കഥ, നാടകരചയിതാവ് എന്നീ മേഖലകളിലും സംഭാവനകളർപ്പിച്ചിട്ടുണ്ട്. കോഴിക്കോട് ആകാശവാണിയിലെ ഡ്രാമാ ആർട്ടിസ്റ്റ്. 1966 ൽ കോഴിക്കോട് ജില്ലയിലെ കൊടിയത്തൂരിൽ ജനനം. ഒരു ഡസൻ ടെലിസിനിമകൾ ഇതിനകം പുറത്തിറങ്ങി. സലാം കൊടിയത്തൂരിന്റെ 25 ഓളം സ്റ്റേജ് നാടകങ്ങൾ അരങ്ങേറിയിട്ടുണ്ട്.തെരുവുനാടകങ്ങൾ, കാമ്പസ് നാടകങ്ങൾ എന്നിവയുടെ രചനകൾ എന്നിവയും നിർവ്വഹിച്ചിട്ടുണ്ട്.ഹോം സിനമകൾക്ക് പുറമേ ആനിമേഷൻ ചിത്രങ്ങളും മൊഴിമാറ്റചിത്രങ്ങളും സംവിധാനം ചെയ്തിട്ടുണ്ട്. വണ്ടൂർ എ.യു.പി സ്കൂളിൽ അധ്യാപകനായി ജോലി ചെയ്യുന്നു.
സാമൂഹിക പ്രശ്നങ്ങളും മാനവിക വിഷയങ്ങളും പ്രമേയമാക്കി ഗ്രാമീണ പശ്ചാത്തലത്തിൽ തയ്യാറാക്കുന്ന സലാം കൊടിയത്തൂരിന്റെ ചിത്രങ്ങൾ ഒരു തീയേറ്ററിൽ പോലും ഓടിയിട്ടില്ലെങ്കിലും മലബാറിലെ കുടുംബസദസ്സുകളിൽ വൻ സ്വീകാര്യതയാണ് ലഭിച്ചത്. നർമ്മത്തിന്റെ അകമ്പടിയോടെ കുടുംബ പ്രശ്നങ്ങളും സാമൂഹിക-സാമ്പത്തിക വിഷയങ്ങളും അവതരിപ്പിക്കപ്പെട്ടു. സിദ്ദീഖ് കൊടിയത്തൂർ എന്ന ഹാസ്യതാരം വൈവിധ്യമാർന്ന വേഷങ്ങൾ തന്മയത്വത്തോടെ അവതരിപ്പിക്കുന്നതിൽ വിജയിച്ച കഥാപാത്രമാണ്. ദൃശ്യമാധ്യമ രംഗത്തെ സലാം കൊടിയത്തൂരിന്റെ ഈ ശ്രദ്ധേയമായ ചുവടുവെപ്പിൽ പ്രവാസജീവിതത്തിന്റെ വേദനകൾ ഒപ്പിയെടുക്കുന്ന ചിത്രങ്ങളായിരുന്നു പരേതൻ തിരിച്ചു വരുന്നു എന്ന സിനിമ. മുപ്പത് ലക്ഷം പ്രേക്ഷകരെ ഈ ചിത്രത്തിന് മാത്രമായി ലഭിച്ചിരുന്നു. മാനവികതയുടെയും നന്മയുടെയും പാഠങ്ങളാണ് ചിത്രങ്ങളിലൂടെ നൽകാൻ ശ്രമിക്കുന്നത്. സാധാരണ സിനമകളുടെ സമയദൈർഘ്യത്തിലുള്ള ഈ സിനിമകൾ ഒട്ടേറെ ചർച്ചകളക്കും വിധേയമായിട്ടുണ്ട്.
ഭാവനയിൽ മെനയുന്ന കഥകളല്ല യഥാർഥ ജീവിതത്തിലെ കാഴ്ചകളാണ് ഹോംസിനിമകൾക്ക് പ്രമേയമാക്കുന്നത്. നാട്ടിൻ പുറങ്ങളിലെ തമാശകളും സംഭാഷണ ശൈലികളുമാണ് തൻെറ ഹോം സിനിമകളെ വേറിട്ടതാക്കുന്നതെന്നും അദ്ദേഹം സലാം കൊടിയത്തൂർ പറയുന്നു.


</doc>
<doc id="165156" url="https://ml.wikipedia.org/wiki?curid=165156" title="തുളസിക്കെണി">
തുളസിക്കെണി

കൃഷിയിൽ കീടങ്ങളുടെ ആക്രമണം തടയാനുപയോഗിക്കുന്ന ഒരു മാർഗ്ഗമാണു് തുളസിക്കെണി

ഇതു് തയ്യാറാക്കാൻ വേണ്ടി ഒരു കൈപിടി നിറയെ എന്ന കണക്കിൽ തുളസിയില അരച്ച് ചിരട്ടക്കുള്ളിൽ ഇടുക. അരച്ചെടുത്ത തുളസിയിലകൾ ഉണങ്ങിപ്പോകാതിരിക്കാൻ കുറച്ച് വെള്ളം ചേർക്കുക. ഇതിൽ 10 ഗ്രാം ശർക്കര പൊടിച്ച് ചേർക്കുക. പിന്നീട് ഒരു നുള്ള് കാർബോഫുറാൻ തരി ചാറിൽ ഇട്ട് ഇളക്കുക. കാർബോഫുറാൻ തരിമൂലം വിഷലിപ്തമായ ഇതിലെ ചാറ് കുടിച്ച് കീടങ്ങൾ നശിക്കും. 


</doc>
<doc id="165158" url="https://ml.wikipedia.org/wiki?curid=165158" title="അപ്‌സര റിയാക്റ്റർ">
അപ്‌സര റിയാക്റ്റർ

ഇന്ത്യയിലെ ആദ്യത്തെ അണുറിയാക്ടറാണ് അപ്സര റിയാക്റ്റർ‍. ബോംബെയിലെ ഭാഭാ ആണവ ഗവേഷണ കേന്ദ്ത്തിൽ ആണ് ഈ റിയാക്ടർ സ്ഥിതി ചെയുന്നത്. 1957 ജനുവരി 20-ന് പണ്ഡിറ്റ് ജവാഹർലാൽ നെഹ്രു ഔപചാരികമായി ഉദ്ഘാടനം ചെയ്ത ഈ റിയാക്ടർ 4.5 കി.ഗ്രാം ഭാരവും ഒരു മെഗാവാട്ട് പരമാവധി ശക്തിയുമുള്ള ഒരു ഗവേഷണ റിയാക്റ്റർ ആണ്. ന്യൂട്രോൺ ഭൗതികം, വികിരണ രസതന്ത്രം, ജീവശാസ്ത്രം മുതലായ തുറകളിലെ ഗവേഷണം, റേഡിയോ ആക്റ്റിവതയുള്ള ഐസോടോപ്പുകളുടെ നിർമ്മാണം, ശാസ്ത്രജ്ഞൻമാരുടേയും എൻജിനീയർമാരുടേയും പരിശീലനം തുടങ്ങിയവയാണ് ഈ റിയാക്റ്ററിന്റെ ഉപയോഗങ്ങൾ.

റിയാക്റ്റർ സൃഷ്ടിക്കുന്ന നീലവർണ ഷെറെൻകോവ് വികിരണത്തെ ഭാരതീയ സങ്കല്പത്തിലെ അപ്സരസുകളോട് സാദൃശപ്പെടുത്തി ജവാഹർലാൽ നെഹ്റു നൽകിയ പേരാണ് അപ്സര. 



</doc>
<doc id="165172" url="https://ml.wikipedia.org/wiki?curid=165172" title="ഐസക് തോമസ് കൊട്ടുകപ്പള്ളി">
ഐസക് തോമസ് കൊട്ടുകപ്പള്ളി

ഒരു മലയാളചലച്ചിത്രസംഗീതസംവിധായകനാണ് ഐസക് തോമസ് കൊട്ടുകാപ്പള്ളി. കോട്ടയം ജില്ലയിലെ പാലായിൽ ജനിച്ചു. ചലച്ചിത്രസംവിധാനത്തിലും തിരക്കഥാരചനയിലും പൂനാ ഫിലിം ഇൻസ്റ്റിറ്റ്യൂട്ടിൽ നിന്നും ബിരുദം നേടി. സംഗീതത്തിൽ ഇദ്ദേഹം ലണ്ടൻ ട്രിനിറ്റി കോളേജ് ഓഫ് മ്യൂസിക്കിൽ നിന്നും സർട്ടിഫിക്കറ്റ് കരസ്ഥമാക്കി.



</doc>
<doc id="165174" url="https://ml.wikipedia.org/wiki?curid=165174" title="ഒറോഡസ്">
ഒറോഡസ്

മൺമറഞ്ഞു പോയ ഒരു പുരാതന മത്സ്യം ആണ് ഒറോഡസ്. അന്ത്യ കാർബോണിഫറസ് - തുടക പെർമിയൻ കാലഘട്ടത്തിൽ ആണ് ഇവ ജീവിച്ചിരുന്നത്. വടക്കേ അമേരിക്ക ആയിരുന്നു വാസസ്ഥലം. ഇവ ഒരു കാർറ്റിലേജ്നുസ് (തരുണാസ്ഥി) മത്സ്യം ആണ്.




</doc>
<doc id="165175" url="https://ml.wikipedia.org/wiki?curid=165175" title="ഷംസി സിറാജ് അഫീഫ്">
ഷംസി സിറാജ് അഫീഫ്

മധ്യകാല ഘട്ടത്തിലെ പ്രശസ്തനായ ഒരു ചരിത്രകാരനായിരുന്നു ഷംസി സിറാജ് അഫീഫ്. "താരിഖെഫിറൂസ് ഷാഹി" എന്ന ചരിത്രകൃതിയുടെ കർത്താവ് എന്ന നിലയിലാണ് അഫീഫ് പ്രശസ്തനായത്. ശരിയായ പേര് ഷംസ് അൽദീൻ സിറാജ് അഫീഫ് എന്നാണ്. ഫിറോസ്ഷാ തുഗ്ലക്കിന്റെ (ഭ.കാ. 1351-88) കൊട്ടാരസേവകരിൽ ഒരാളായിരുന്നു ഷംസ്അൽദീൻ സിറാജ് അഫീഫ്. ഏതെങ്കിലും ഭരണാധികാരിയുടെ നിർദ്ദേശാനുസരണമാണോ പ്രതിഫലേച്ഛകൊണ്ടാണോ ഈ കൃതി രചിച്ചതെന്ന് വ്യക്തമല്ല. ടൈമൂർ (തിമൂർ) ഇന്ത്യ ആക്രമിച്ച് (1398) വളരെക്കാലം കഴിയുന്നതിനു മുൻപാണ് ഈ കൃതി രചിക്കപ്പെട്ടതെന്ന് കരുതപ്പെടുന്നു. തിമൂറിന്റെ ആക്രമണത്തിനുമുമ്പുള്ള ഇന്ത്യയിലെ സുൽത്താൻ ഭരണകാലത്തിന്റെ സുവർണദശ വർണിക്കുകയായിരുന്നു ഗ്രന്ഥകർത്താവിന്റെ ലക്ഷ്യം. പല കുറിപ്പുകളും സമകാലികസംഭവവർണനകളുമാണ് ഈ കൃതി രചിക്കാനായി അഫീഫ് ആശ്രയിച്ചത്. തുഗ്ലക്കുവംശത്തിലെ രാജാക്കന്മാരുടെ പ്രത്യേകിച്ച് ഫിറോസ്ഷാ തുഗ്ലക്കിന്റെ ഭരണകാലത്തെപ്പറ്റി അറിവു നൽകുന്നതിന് അഫീഫ് ഷംസി സിറാജിന്റെ ഈ കൃതി സഹായകമാണ്.


</doc>
<doc id="165176" url="https://ml.wikipedia.org/wiki?curid=165176" title="ജനാസ്സ">
ജനാസ്സ

മൺമറഞ്ഞു പോയ ഒരു പുരാതന മത്സ്യം ആണ് ജനാസ്സ. അന്ത്യ കാർബോണിഫറസ് - പെർമിയൻ കാലഘട്ടത്തിലാണ് ഇവ ജീവിച്ചിരുന്നത്. ഇവ ഒരു കാർറ്റിലേജ്നുസ് (തരുണാസ്ഥി) മത്സ്യം ആണ്.
വടക്കേ അമേരിക്കയുടെ മദ്ധ്യഭാഗം, യൂറോപ്പ് എന്നിവടങ്ങളിൽ നിന്നുമാണ് ഇവയുടെ ഫോസ്സിൽ കണ്ടുകിട്ടിയിട്ടുള്ളത്. ഒട്ടനവധി പല്ലിന്റെ ഫോസ്സിലും അനവധി മുഴുവൻ ഫോസ്സിലും കിട്ടിയിട്ടുണ്ട് ഇതുവരെ.



</doc>
<doc id="165179" url="https://ml.wikipedia.org/wiki?curid=165179" title="നെറ്റ്സീപൊയ്">
നെറ്റ്സീപൊയ്

420 ദശലക്ഷം വർഷങ്ങൾക്ക് മുൻപ് കാർബോണിഫറസ് കാലഘട്ടത്തിൽ ജീവിച്ചിരുന്നതും ഇപ്പോൾ മൺമറഞ്ഞതും ആയ മത്സ്യം ആണ് നെറ്റ്സീപൊയ്. ഇവ ഒരു കാർറ്റിലേജ്നുസ് (തരുണാസ്ഥി) മത്സ്യം ആണ്. ഇവയ്ക്ക് ജനാസ്സയുമായി വളരെ അടുത്ത ബന്ധമുണ്ട്.

അമേരിക്കൻ ഐക്യനാട്ടിൽ ഉള്ള ബീയർ ഗുല്ച് ശില ക്രമത്തിൽ ആണ് ഇവയുടെ ഫോസ്സിൽ കണ്ടു കിട്ടിയിട്ടുള്ളത്.

ഇവയുടെ പേര് വരുന്നത്‌ "Netsepoye" എന്ന അമേരിക്കൻ പ്രയോഗത്തിൽ നിന്നുമാണ്. ഇതിന്റെ അർത്ഥം "ഒരേ ഭാഷ സംസാരിക്കുന്ന ജനങ്ങൾ" എന്നാണ് .



</doc>
<doc id="165180" url="https://ml.wikipedia.org/wiki?curid=165180" title="മുറുക്കാൻ">
മുറുക്കാൻ

ലഹരിക്കും വായ സുഗന്ധപൂരിതമാക്കുന്നതിനുമൊക്കെയായി വെറ്റിലയോടൊപ്പം പുകയില, പാക്കു്, ചുണ്ണാമ്പ് തുടങ്ങിയ വസ്തുക്കൾ ചേർത്ത് വായിലിട്ട് ചവയ്ക്കുന്നതിനെയാണ് വെറ്റില മുറുക്കൽ എന്നു പറയുന്നത്. ഇത്തരം വസ്തുക്കളുടെ കൂട്ടിനെയാണ് മുറുക്കാൻ എന്നുപറയുന്നത്. ഉത്തരേന്ത്യയിൽ പൊതുവേ പാൻ അഥവാ പാൻമസാല എന്നറിയപ്പെടുന്നു.
മുറുക്കാൻ കൂട്ടിൻ പ്രധാനമായും നാല് സാധനങ്ങളാണ് ആവശ്യമുള്ളത്. വെറ്റില, പഴുത്ത അടയ്ക്ക തോടുകളഞ്ഞു കഷണിച്ചത്, വെറ്റിലയിൽ തേക്കാൻ നൂറ് (കക്കത്തോട് നീറ്റിയെടുത്തുണ്ടാക്കുന്ന വസ്തു), അരയിഞ്ച് നീളത്തിൽ ഒരുകഷണം പുകയില.കളിയടയ്ക്കയും മുറുക്കാൻ ഉപയോഗിയ്ക്കൂം,പച്ചയടയ്ക്കയുടെ ഇറച്ചിപരുവത്തിലുള്ള കാമ്പ് പുഴുങ്ങിയുണക്കിയാണ് കളിയടയ്ക്ക ഉണ്ടാക്കുന്നത്

വെറ്റിലയിൽ നൂറ് തേച്ച് അടക്കയുടെ കഷണങ്ങളും (ഒരു അടയ്ക്ക നെടുകെ നാല് കഷണങ്ങൾ ആക്കിയവയെ പിന്നെയും രണ്ടോ മൂന്നോ കഷണങ്ങളാക്കും) ആവശ്യത്തിനെടുത്തു വായിലിട്ടു ചവയ്ക്കും. ഈ മൂന്നും വായിലെ ഉമിനീരും കൂടി ചേരുമ്പോൾ ചുവപ്പ് നിറമായിരിക്കും ചുണ്ടിനും വായ്ക്കുള്ളിലും. പുകയില അവസാനമാണ് വായിലിടുക . തല കറക്കവും തലച്ചൊരുക്കും ഉണ്ടാവുമെന്നതിനാൽ ചിലർ പുകയില ഉപയോഗിക്കുമായിരുന്നില്ല.ചിലർക്ക് അടക്കയും തലച്ചൊരുക്കും ഉണ്ടാക്കും പല ദേശങ്ങളിലും ഇതുകൂടാതെ ഗ്രാമ്പൂ മുതലായ സുഗന്ധദ്രവ്യങ്ങളും ഇക്കാലത്ത് (ക്രിസ്ത്വബ്ദം 2013 -ൽ ) ഉപയോഗിച്ചുവരുന്നതായി കാണുന്നു.

വെറ്റില മുറുക്കിനു ഭാരതത്തിന്റെ പാരമ്പര്യത്തോടും സംസ്കൃതികളോടും അഭേദ്യമായ ബന്ധമുണ്ട്. പണ്ട് ഭാരതത്തിലുടനീളം വെറ്റില മുറുക്കൽ ഉണ്ടായിരുന്നു. മുഖ സൗന്ദര്യത്തിനും, വായ സുഗന്ധപൂരിതമാക്കാനും, ശുദ്ധമാക്കാനും ശൃംഗാരം പ്രകടിപ്പിക്കാനും വേണ്ടിയായിരുന്നു പണ്ടത്തെ ജനങ്ങൾ വെറ്റില മുറുക്കിയിരുന്നത്. ഇതിനെ താംബൂല ചർവ്വണം എന്നും വിളിച്ചിരുന്നു. 
പണ്ട് കേരളത്തിലെ സമ്പന്ന തറവാടുകളിൽ ഈ സാധനങ്ങൾ ഇട്ടുവെക്കാൻ വെള്ളി, പിച്ചളച്ചെല്ലവും, പിച്ചള കൊണ്ട് കെട്ടിയ ഭംഗിയുള്ള കൊത്തുപണി ചെയ്ത മരം കൊണ്ടുണ്ടാക്കിയ ചെല്ലങ്ങളും ഉണ്ടായിരുന്നു. ആളുകളുടെ സാമ്പത്തിക സ്ഥിതിയനുസരിച്ച് ഇവ യഥാക്രമം മരം കൊണ്ടുള്ള മുറുക്കാൻ പെട്ടികളും , കൈതോലകൊണ്ടുണ്ടാക്കിയ ചെറിയ പാട്ടികളും "'കൊമ്മികളുമായിരുന്നു". പണ്ട് അതിഥി സല്ക്കാരത്തിന്റെ ഭാഗമായി ആദ്യം മുറുക്കാൻ കൊടുത്താണ് അതിഥികളെ സ്വീകരിച്ചിരുന്നത്. മുറുക്കുന്നവരുള്ള വീട്ടിൽ എല്ലാം അക്കാലത്ത് മുറുക്കിത്തുപ്പാൻ വേണ്ടി പിച്ചളകൊണ്ടോ ഓടുകൊണ്ടോ ഉണ്ടാക്കിയ കോളാമ്പികൾ ഉണ്ടായിരുന്നു. ഇന്നും ഇവ കേരളത്തിലെ ചില വീടുകളിൽ കാണപ്പെടുന്നു.

ഇതുണ്ടാക്കുന്ന ആരോഗ്യ പ്രശ്നങ്ങളും, ഇതുപയോഗിക്കുന്നവരുടെ കണ്ടിടത്ത് തുപ്പുന്ന ശീലം കാരണമുണ്ടാവുന്ന പരിസരമലിനീകരണവും തടയാൻ വേണ്ടി ചില രാജ്യങ്ങൾ മുറുക്കാൻ ഉപയോഗിക്കുന്നത് നിരോധിച്ചിട്ടുണ്ട്. ഭാരതത്തിലെ ചില സ്ംസ്ഥാന സർക്കാരുകളും ഇതിനെ സർക്കാർ മന്ദിരങ്ങളിൽ നിരോധിച്ചിട്ടുണ്ട്. മുംബൈയിലെ ബെസ്റ്റ് ബസ്സുകളിലും മുറുക്കാൻ ചവയ്ക്കുന്നത് നിരോധിച്ചിട്ടുണ്ട്. 



</doc>
<doc id="165184" url="https://ml.wikipedia.org/wiki?curid=165184" title="അഫൈൻ ജ്യാമിതി">
അഫൈൻ ജ്യാമിതി

ഒരു ഗണിതശാസ്ത്രശാഖയാണ് അഫൈൻ ജ്യാമിതി. നീളം, കോണം (angle) എന്നിവയെ സാധാരണ അർഥത്തിൽ അളക്കുന്ന യുക്ലീഡിയൻ സമ്പ്രദായത്തിലുള്ള അളവുകളെ ഇതിൽ ഒഴിവാക്കുന്നു. പ്രക്ഷേപീയ ജ്യാമിതി (projective Geometry)യിൽ നിന്നു വ്യത്യസ്തമായി സമാന്തരത (parallelism) യുടെ ഒരു നിർവചനത്തെ ആധാരമാക്കിയാണ് ഈ ശാഖ കെട്ടിപ്പടുത്തിട്ടുള്ളത്.

ഏതെങ്കിലും ഒരു പ്രത്യേകരേഖയെ (നേർരേഖ ആകണമെന്നില്ല) ആസ്പദമാക്കിയായിരിക്കും ഇതിൽ സമാന്തരത നിർവചിക്കപ്പെടുന്നത്; പ്രക്ഷേപീയ ജ്യാമിതിയിൽ അത്തരം ഒരു സ്ഥിരരേഖ അഥവാ അടിസ്ഥാനരേഖ ഉണ്ടായിരിക്കുകയില്ല. ജ്യാമിതിയിലെ അനന്തതാരേഖയെ (line at infinity) തന്നെ അടിസ്ഥാനരേഖയായി ഇതിൽ സ്വീകരിക്കാവുന്നതാണ്. ഈ രേഖയിൽ മുട്ടുന്ന രണ്ടു രേഖകൾ സമാന്തരമായിരിക്കാമെന്നതുകൊണ്ട് അനന്തതാരേഖയ്ക്ക് അഫൈൻ ജ്യാമിതിയിൽ പ്രാധാന്യമുണ്ട്. സമാന്തരതയുടെ ഒരു നിർവചനം ഇതിൽനിന്നുണ്ടാകുന്നു. ആ നിർവചനത്തെ അടിസ്ഥാനമാക്കി ഒരു അഫൈൻ ജ്യാമിതി സൃഷ്ടിക്കാൻ കഴിയും. ഏതെങ്കിലും ഒരു രേഖയെ പ്രത്യേകമായി സ്വീകരിക്കുവാൻ കഴിയുമെങ്കിൽ ആ അടിസ്ഥാനത്തിൽ ഒരു സമാന്തരതയും അതിൽനിന്ന് ഒരു അഫൈൻ ജ്യാമിതിയും രൂപപ്പെടുത്താവുന്നതാണ്. പ്രക്ഷേപീയജ്യാമിതിയിൽ ദീർഘവൃത്തവും പരവളയ (parabola)വും ബഹിർവളയ(hyperbola)വും തമ്മിൽ തത്ത്വത്തിൽ വ്യത്യാസമില്ല; എന്നാൽ അഫൈൻ ജ്യാമിതിയിൽ ഇവ വ്യത്യസ്തമാണ്. മിതീയ ജ്യാമിതി(Metrical Geometry)യിൽ മാത്രമേ വൃത്തവും ദീർഘവൃത്തവും തമ്മിൽ വ്യത്യാസമുള്ളു. യുക്ലീഡിയൻ തത്ത്വങ്ങൾ ഉപയോഗിച്ച് നീളം, കോണം എന്നിവ അളക്കുന്ന സമ്പ്രദായം സമതല യുക്ളീഡിയൻ ജ്യാമിതി (Plane Euclidean Geometry)യിൽ നിന്നു മാറ്റിയാൽ അവശേഷിക്കുന്നത് ഒരു അഫൈൻ ജ്യാമിതി ആയിരിക്കും.

സമാന്തരരേഖകളെ സമാന്തരരേഖകളായിതന്നെ നിലനിർത്തുന്നതും അതുപോലെ വസ്തുതകളെ നിശ്ചരം (invariant) ആയി നിലനിർത്തുന്നതും ആയ രൂപാന്തരണങ്ങൾ (transformations) ഉണ്ട്. ഉദാ.

x = ax + by + c

y = dx + ey + f

(ae-bd) എന്നതു പൂജ്യം ആകാത്തവിധം ഈ രൂപാന്തരണങ്ങൾ ഉപയോഗിച്ചാൽ x, y എന്നീ നിർദ്ദേശാങ്കങ്ങൾ x, y എന്നിവയായി രൂപാന്തരപ്പെടുന്നു. ഇതുകൊണ്ടു സമാന്തര രേഖകൾ സമാന്തരമായിത്തന്നെ വർത്തിക്കും. ഇത്തരം നിശ്ചര രൂപാന്തരണ (invariant transformations)ങ്ങളെ അഫൈൻ അഥവാ സജാതീയം എന്നു പറയുന്നു. ഇത്തരം രൂപാന്തരണങ്ങൾ എല്ലാംകൂടി ആധുനിക ബീജഗണിതം അനുസരിച്ച് ഒരു "ഗ്രൂപ്പ്" ആയിത്തീരുന്നു. ഗ്രൂപ്പ് സിദ്ധാന്ത(Group Theory )ത്തിന്റെ അടിസ്ഥാനത്തിൽ നിശ്ചരമായിരിക്കുന്ന വസ്തുതകളുടെ ഗുണധർമങ്ങൾ വിശദമാക്കുന്ന നിർവചനങ്ങളും തത്ത്വങ്ങളും ചേർന്നാൽ ഒരു അഫൈൻ ജ്യാമിതി ആയി.

(ae-bd) എന്നതിന്റെ മൂല്യം ഒന്ന് ആണെങ്കിൽ മേല്പറഞ്ഞ ഉദാഹരണത്തിലെ രൂപാന്തരണങ്ങൾ ഉപയോഗിച്ചാൽ

എന്നീ മൂന്നു ബിന്ദുക്കളും ഒരേ നേർരേഖയിൽ അല്ലാതിരിക്കുമ്പോൾ

x (y - y) + x (y - y) + x (y - y)

എന്നതു നിശ്ചരമായിരിക്കും. ഇത് ഉൾക്കൊള്ളുന്ന രൂപാന്തരണങ്ങളെ സമജാതീയം (equi-affine) എന്നു പറയുന്നു. സമജാതീയ രൂപാന്തരണത്തെ ആധാരമാക്കി നിശ്ചരമായിരിക്കുന്ന സമതലവക്രങ്ങ (plane curves)ളുടെ ഗുണധർമങ്ങൾ പഠനവിധേയമായിട്ടുണ്ട്.

ഇക്കാര്യങ്ങളെല്ലാം ഉയർന്ന മാനങ്ങളിലുള്ള പ്രതലങ്ങളെ അടിസ്ഥാനമാക്കി സാമാന്യവത്കരിച്ചിരിക്കുന്നു. ത്രിമാന പദ്ധതിയിലെ യൂക്ലീഡിയൻ വക്രങ്ങൾക്കും പ്രതലങ്ങൾക്കും എന്നപോലെ ഒരു സിദ്ധാന്തം ഇവയെ സംബന്ധിച്ച് അഫൈൻ ജ്യാമിതിയിലുണ്ട്. n-മാന പദ്ധതിയിൽ n സ്വതന്ത്രചരങ്ങളുടെ ഒരു സമുച്ചയംകൊണ്ട് n-മാന പദ്ധതിയിലെ ഒരു ബിന്ദു പ്രതിനിധാനം ചെയ്യപ്പെടാവുന്നതാണ്. ഇത്തരം ബിന്ദുക്കൾ ഉൾക്കൊള്ളുന്ന പ്രതലത്തിൽ സമാന്തരത എന്നതു കേവലാർഥത്തിൽ പറയുന്നതു ശരിയല്ല ഇതിൽ സമാന്തരതയെ ആപേക്ഷികമായിട്ടേ നിർവചിക്കാൻ കഴിയൂ. സമാന്തരതയ്ക്ക് ഒരു നിർവചനം നൽകുന്നതുകൊണ്ടു മാത്രമേ ഇതു സാധ്യമാകൂ. യൂക്ലീഡിയൻ ജ്യാമിതിയിൽ കേവലാർഥത്തിലാണ് സമാന്തരത നിർവചിക്കപ്പെടുന്നത്.

പ്രതലങ്ങൾക്ക് ഇത്തരം അഫൈൻ നിയമങ്ങൾ ഉണ്ടെങ്കിൽ ആ പ്രതലങ്ങളെ സജാതീയബന്ധിതം (affinely connected) എന്നു പറയുന്നു. റീമാനിയൻ ജ്യാമിതി (Riemannian Geometry)യുടെ മാതൃകയിൽ സജാതീയ ബന്ധിതമായ പ്രതലങ്ങളുടെ ഒരു സിദ്ധാന്തം തന്നെ കാർടൺ, എഡിങ്ടൺ, ഐൻ‌സ്റ്റൈൻ‍, വെബ്ലൻ, വീയിൽ എന്നിവർ രൂപം നൽകിയിട്ടുണ്ട്. നോ:(ae-bd) എന്നതിന്റെ മൂല്യം ഒന്ന് ആണെങ്കിൽ മേല്പറഞ്ഞ ഉദാഹരണത്തിലെ രൂപാന്തരണങ്ങൾ ഉപയോഗിച്ചാൽ

എന്നീ മൂന്നു ബിന്ദുക്കളും ഒരേ നേർരേഖയിൽ അല്ലാതിരിക്കുമ്പോൾ

x1 (y2 - y3) + x2 (y3 - y1) + x3 (y1 - y2)

എന്നതു നിശ്ചരമായിരിക്കും. ഇത് ഉൾക്കൊള്ളുന്ന രൂപാന്തരണങ്ങളെ സമജാതീയം (equi-affine) എന്നു പറയുന്നു. സമജാതീയ രൂപാന്തരണത്തെ ആധാരമാക്കി നിശ്ചരമായിരിക്കുന്ന സമതലവക്രങ്ങ (plane curves)ളുടെ ഗുണധർമങ്ങൾ പഠനവിധേയമായിട്ടുണ്ട്.

ഇക്കാര്യങ്ങളെല്ലാം ഉയർന്ന മാനങ്ങളിലുള്ള പ്രതലങ്ങളെ അടിസ്ഥാനമാക്കി സാമാന്യവത്കരിച്ചിരിക്കുന്നു. ത്രിമാന പദ്ധതിയിലെ യൂക്ളിഡിയൻ വക്രങ്ങൾക്കും പ്രതലങ്ങൾക്കും എന്നപോലെ ഒരു സിദ്ധാന്തം ഇവയെ സംബന്ധിച്ച് അഫൈൻ ജ്യാമിതിയിലുണ്ട്. n-മാന പദ്ധതിയിൽ n സ്വതന്ത്രചരങ്ങളുടെ ഒരു സമുച്ചയംകൊണ്ട് n-മാന പദ്ധതിയിലെ ഒരു ബിന്ദു പ്രതിനിധാനം ചെയ്യപ്പെടാവുന്നതാണ്. ഇത്തരം ബിന്ദുക്കൾ ഉൾക്കൊള്ളുന്ന പ്രതലത്തിൽ സമാന്തരത എന്നതു കേവലാർഥത്തിൽ പറയുന്നതു ശരിയല്ല ഇതിൽ സമാന്തരതയെ ആപേക്ഷികമായിട്ടേ നിർവചിക്കാൻ കഴിയൂ. സമാന്തരതയ്ക്ക് ഒരു നിർവചനം നല്കുന്നതുകൊണ്ടു മാത്രമേ ഇതു സാധ്യമാകൂ. യൂക്ളീഡിയൻ ജ്യാമിതിയിൽ കേവലാർഥത്തിലാണ് സമാന്തരത നിർവചിക്കപ്പെടുന്നത്.

പ്രതലങ്ങൾക്ക് ഇത്തരം അഫൈൻ നിയമങ്ങൾ ഉണ്ടെങ്കിൽ ആ പ്രതലങ്ങളെ സജാതീയബന്ധിതം (affinely connected) എന്നു പറയുന്നു. റീമാനിയൻ ജ്യാമിതി (Riemannian Geometry)യുടെ മാതൃകയിൽ സജാതീയ ബന്ധിതമായ പ്രതലങ്ങളുടെ ഒരു സിദ്ധാന്തം തന്നെ കാർടൺ, എഡിങ്ടൺ, ഐൻസ്റ്റൈൻ, വെബ്ലൻ, വീയിൽ എന്നിവർ രൂപം നല്കിയിട്ടുണ്ട്. 




</doc>
<doc id="165185" url="https://ml.wikipedia.org/wiki?curid=165185" title="ചിചിയ">
ചിചിയ

മൺമറഞ്ഞു പോയ ഒരു പുരാതന മത്സ്യം ആണ് ചിചിയ. എല്ലുള്ള മത്സ്യങ്ങൾ എന്ന വിഭാഗത്തിൽ ആണ് ഇവ പെടുക. അന്ത്യ പെർമിയൻ കാലഘട്ടത്തിലാണ് ഇവ ജീവിച്ചിരുന്നത്.


</doc>
<doc id="165189" url="https://ml.wikipedia.org/wiki?curid=165189" title="കെടാമംഗലം സദാനന്ദൻ">
കെടാമംഗലം സദാനന്ദൻ

കേരളത്തിലെ പ്രശസ്തനായ ഒരു കഥാപ്രാസംഗികനായിരുന്നു കെടാമംഗലം സദാനന്ദൻ (1926 - 13 ഏപ്രിൽ 2008). സിനിമാ-നാടക നടൻ കൂടിയായിരുന്ന ഇദ്ദേഹം ഗാനരചയിതാവ്, തിരക്കഥാകൃത്ത് എന്നീ നിലകളിലും പ്രശസ്തനായിരുന്നു. ഏകദേശം 64 വർഷക്കാലം കഥാപ്രസംഗരംഗത്ത് സജീവമായി പ്രവർത്തിച്ച കെടാമംഗലം 40-ലേറെ കഥകൾ 15,000 വേദികളിലായി അവതരിപ്പിച്ചിട്ടുണ്ട്. അതിൽ ചങ്ങമ്പുഴയുടെ "രമണൻ" 3500-ൽ പരം വേദികളിൽ അവതരിപ്പിച്ചു. ഒരേ കഥ കാര്യമായ മാറ്റങ്ങളൊന്നുമില്ലാതെ ഇത്രയധികം വേദികളിൽ അവതരിപ്പിച്ചത് ഒരു സർവ്വകാല റെക്കോർഡായി കണക്കാക്കപ്പെടുന്നു. 12 സിനിമകൾക്ക് തിരക്കഥയും നൂറോളം സിനിമകൾക്ക് ഗാനങ്ങളും രചിച്ചിട്ടുള്ള ഇദ്ദേഹം 40 സിനിമകളിൽ അഭിനയിച്ചിട്ടുമുണ്ട്.
എറണാകുളം ജില്ലയിലെ വടക്കൻ പറവൂരിനടുത്തുള്ള കെടാമംഗലം ഗ്രാമത്തിൽ 1926-ൽ ജനിച്ച സദാനന്ദൻ 1944-ൽ തനിക്ക് 18 വയസ് പ്രായമുള്ളപ്പോൾ മുതൽ കഥാപ്രസംഗം വേദികളിലവതരിപ്പിച്ച് തുടങ്ങിയിരുന്നു. ആദ്യകാലത്ത് അവതരിപ്പിച്ചിരുന്നത് പ്രധാനമായും ചങ്ങമ്പുഴയുടെ "രമണൻ", "വാഴക്കുല" എന്നീ കഥകളായിരുന്നു. മറ്റൊരു പ്രധാന കഥ "ഉണ്ണിയാർച്ച"യായിരുന്നു. രമണന്റെ അഭൂതപൂർവ്വമായ പ്രചാരത്തിന് പിന്നിൽ കെടാമംഗലം സദാനന്ദന്റെ കഥാപ്രസംഗത്തിന്റെ സ്വാധീനമുള്ളതായി കണക്കാക്കപ്പെടുന്നു. പിൽക്കാലത്ത് "കർണൻ", "അഗ്നി നക്ഷത്രം", "അവൻ വീണ്ടും ജയിലിലേക്ക്", "അഗ്നിപരീക്ഷ", "പട്ടമഹിഷി", "ചിരിക്കുന്ന മനുഷ്യൻ", "വ്യാസന്റെ ചിരി", "അഹല്യ" തുടങ്ങി നിരവധി കഥാപ്രസംഗങ്ങൾ അദ്ദേഹം അവതരിപ്പിച്ചു. കേരളത്തിൽ സാംബശിവൻ കഴിഞ്ഞാൽ ഏറ്റവുമധികം വേദികളിൽ കഥ പറഞ്ഞിട്ടുള്ള കാഥികനാണ് കെടാമംഗലം.

കഥാപ്രസംഗ രംഗത്തെ മുടിചൂടാ മന്നന്മാരിലൊരാളായിരുന്ന കെടാമംഗലത്തിന് മലയാള സിനിമാരംഗത്തും തന്റേതായ വ്യക്തി മുദ്ര പതിപ്പിക്കാൻ സാധിച്ചു.1952-ൽ പ്രേം നസീർ നായകനായ "മരുമകൾ" എന്ന ചിത്രത്തിൽ വില്ലനായിട്ടായിരുന്നു അരങ്ങേറ്റം. കെടാമംഗലത്തെപ്പോലെ തന്നെ നസീറിന്റെയും കന്നിച്ചിത്രമായിരുന്നു അത്. "തസ്കര വീരൻ" ആയിരുന്നു രണ്ടാമത്തെ ചിത്രം. നായികയുടെ അച്ഛന്റെ വേഷമായിരുന്നു ആ ചിത്രത്തിലേത്. 1961-ൽ "അരപ്പവൻ" എന്ന ചിത്രത്തിൽ അഭിനയിച്ചതിനോടൊപ്പം അതിലെ ഗാനങ്ങളും എഴുതിക്കൊണ്ട് ചലച്ചിത്ര ഗാനരംഗത്തേക്കും അദ്ദേഹം കടന്നു വന്നു. "ലില്ലി", "ചതുരംഗം", "ഉമ്മിണിത്തങ്ക", "ദേവി കന്യാകുമാരി", "ശ്രീ അയ്യപ്പൻ" തുടങ്ങിയവയാണ് അദ്ദേഹം വേഷമിട്ട മറ്റ് സിനിമകൾ. ഇതിനു പുറമേ "വിപ്ലവകാരികൾ", "പ്രതികാരം", "സെന്റ് തോമസ്" തുടങ്ങി 12 ചലച്ചിത്രങ്ങളുടെ തിരക്കഥയും രചിച്ചിട്ടുണ്ട്. തമിഴ് സിനിമാ ലോകത്ത് ഓളങ്ങൾ സൃഷ്‌ടിച്ച "കൈരാശി" കെടാമംഗലത്തിന്റെ കഥയാണ്.

ശ്വാസകോശാർബ്ബുദത്തെ തുടർന്ന് ചികിത്സയിലായിരുന്ന കെടാമംഗലം സദാനന്ദൻ 2008 ഏപ്രിൽ 13-ന് അന്തരിച്ചു.


</doc>
<doc id="165196" url="https://ml.wikipedia.org/wiki?curid=165196" title="അലർമേൽ വള്ളി">
അലർമേൽ വള്ളി

ഒരു ഇന്ത്യൻ നർത്തകിയാണ് അലർമേൽ വള്ളി (ജനനം: 1956) തമിഴ് നാട്ടിലെ ചെന്നൈയിലാണ് ജനിച്ചത്. ഭരതനാട്യത്തിലെ ‘പന്തനല്ലൂർ’ ശൈലിയുടെ മുഖ്യ ഉപജ്ഞാതാവാണ്. പത്മശ്രീ (1991), പത്മഭൂഷൺ(2004) തുടങ്ങി നൃത്തത്തിനും സംഗീതത്തിനുമുള്ള നിരവധി ദേശീയ അവാർഡുകൾ നേടിയിട്ടുണ്ട്.



</doc>
<doc id="165203" url="https://ml.wikipedia.org/wiki?curid=165203" title="സ്റ്റെബിലൈസർ">
സ്റ്റെബിലൈസർ

ഒരു വൈദ്യുതവിതരണ ഉപകരണമാണ് സ്റ്റെബിലൈസർ. വൈദ്യുതിയുടെ അളവിൽ ഏറ്റക്കുറച്ചിലുകൾ ഇല്ലാതാക്കാൻ ഉപയോഗിക്കുന്നു. ടെലിവിഷൻ, ഫ്രിഡ്ജ്, എയർകണ്ടീഷൻ തുടങ്ങിയ ഉപകരണങ്ങളിൽ അവയുടെ സുരക്ഷക്കായി ഉപയോഗിക്കുന്നു. ഫ്രിഡ്ജ്, എ.സി. എന്നിവയിൽ ടൈമർ ഉള്ള തരം ഉപയോഗിക്കുന്നു. അതിലെ കംമ്പ്രസറിന്റെ ആയുസ്സിനായി ഈ സംവിധാനം സഹായിക്കുന്നു. 230 വോൾട്ടിൽ പ്രവർത്തിക്കുന്ന ഒരു സ്റ്റെബിലൈസർ ഈ വോൾട്ടിനെ ഉറപ്പിച്ചു നിർത്തുകയും ലഭിക്കുന്ന വൈദ്യുതി 230 വോൾട്ടിൽ കുറഞ്ഞാൽ ഔട്ട്പുട്ട് കട്ടാക്കുന്നു. പിന്നെ ഈ വോൾട്ട് 230-ൽ കൂടിയാലും കട്ടാക്കുന്നു. ഒപ്പം ചെറിയതായി വോൾട്ടിൽ മാറ്റം വന്നാൽ അത് 230 വോൾട്ടാക്കി തന്നെ ഉറപ്പിക്കുന്നു. 

സാധാരണ ഈ ഉപകരണത്തിൽ 15 ആം‌പിയർ പ്ലഗ് സോക്കറ്റ് ഉണ്ട്. ഇതിലാണ് പുറത്തേക്കുള്ള പ്ലഗ് ഉറപ്പിക്കുന്നത്. ഉപകരണത്തിനകത്ത് ഒരു സർക്യൂട്ട് ബോർഡും ഒരു ട്രാൻസ്ഫോർമറും കട്ടാക്കാനായി ഒരു റിലേയും കാണാം. ഈ ട്രാൻസ്ഫോർമർ ചെറു വൈദ്യുതിയെ വലുതാക്കുന്നു. സർക്യൂട്ട് ബോർഡ് ഉയർന്ന വൈദ്യുദിയെ ഒരു നിശ്ചിത വോൾട്ടിൽ ഉറപ്പിക്കുന്നു.


</doc>
<doc id="165207" url="https://ml.wikipedia.org/wiki?curid=165207" title="ജേസൺ മക്ല്വെയ്ൻ">
ജേസൺ മക്ല്വെയ്ൻ

ഓട്ടിസം എന്ന മാനസികവൈകല്യമുള്ള ഒരു പ്രശസ്ത അമേരിക്കക്കാരനാണ് "ജേ-മാക്" എന്ന ഓമനപ്പേരിലറിയപ്പെടുന്ന ജേസൺ മക്ല്വെയ്ൻ (ജനനം: ഒക്ടോബർ 1, 1987). 2006ലെ ഒരു ഹൈസ്കൂൾ ബാസ്കറ്റ്ബോൾ കളിയിൽ നാലുമിനിറ്റിൽ 20 പോയിന്റ് സ്കോർ ചെയ്തതോടെ മക്ല്വെയ്ൻ ദേശീയ മാദ്ധ്യമശ്രദ്ധ നേടി. 

ബാസ്കറ്റ്ബോളിൽ അതീവ താത്പര്യം പ്രദർശിപ്പിച്ച മക്ല്വെയ്നെ ഗ്രീസ് അഥീന ഹൈസ്കൂൾ ബാസ്കറ്റ് ബോൾ കോച്ചായ ജിം ജോൺസൺ ടീം മാനേജരായി നിയമിച്ചിരുന്നു. 2006 ഫെബ്രുവരി 15ന് സ്പെൻസർപോർട്ട് ഹൈസ്കൂളുമായുള്ള ബാസ്കറ്റ്ബോൾ മത്സരത്തിനിടെ ഗ്രീസ് അഥീനയ്ക്ക് വലിയൊരു ലീഡ് ലഭിച്ചതിനാൽ അവസാന നാലുമിനിറ്റ് നേരം മക്ല്വെയ്നെ കളിക്കാൻ കോച്ച് അനുവദിച്ചു. ആ നാലു മിനിറ്റിനുള്ളിൽ എല്ലാവരെയും അത്ഭുതപ്പെടുത്തിക്കൊണ്ട് മക്ല്വെയ്ൻ ആറു മൂന്നു-പോയിന്റ് ഷോട്ടുകളും ഒരു രണ്ടു-പോയിന്റ് ഷോട്ടും ബാസ്കറ്റിലാക്കി. ആവേശഭരിതരായ കാണികൾ അവസാന വിസിലിനുശേഷം ആഘോഷത്തിമിർപ്പോടെ കോർട്ടിലേയ്ക്ക് ഇരച്ചുകടന്നു.

ഡേവിഡ് മക്ല്വെയ്ന്റെയും ഡെബ്ബി മക്ല്വെയ്ന്റെയും പുത്രനായി 1987 ഒക്ടോബർ 1നു ജനിച്ച ജേമക്ല്വെയ്ന് 'ഓട്ടിസ'മുള്ളതായി ചെറുപ്പത്തിൽത്തന്നെ കണ്ടെത്തിയിരുന്നു. ജേമക്ല്വെയ്ൻ മാതാപിതാക്കളോടൊപ്പം അമേരിക്കയിലെ ന്യൂയോർക്ക് സംസ്ഥാനത്തെ റോച്ചസ്റ്ററിനടുത്തുള്ള ഗ്രീസിലായിരുന്നു ജീവിച്ചിരുന്നത്. ആദ്യമൊക്കെ മറ്റു കുട്ടികളുമായി ഇടപഴകാൻ ബുദ്ധിമുട്ടിയ ജേമക്ല്വെയ്ന് ക്രമേണ അതു സാധിക്കുമെന്നായി. ഓട്ടിസം അനുഭവിക്കുന്നവർക്കുള്ള പ്രത്യേക വിദ്യാഭ്യാസ ക്ലാസിലായിരുന്നു ജേമക്ല്വെയ്നെങ്കിലും , ചേട്ടൻ പരിചയപ്പെടുത്തിക്കൊടുത്ത ബാസ്കറ്റ്ബോൾ കളി ഏറെ ഇഷ്ടമായിരുന്നു.. ഗ്രീസ് അഥീന ഹൈസ്കൂളിന്റെ സർവ്വകലാശാലാ ബാസ്കറ്റ്ബോൾ ടീമിന്റെ മാനേജരായി നിയമിതനാവുകയും ചെയ്തു.

ഗ്രീസ് അഥീന ഹൈസ്കൂളിന്റെ ബാസ്കറ്റ്ബോൾ കോച്ചായ ജിം ജോൺസൺ സ്പെൻസർപോർട്ട് ഹൈസ്കൂളുമായുള്ള ഫെബ്രുവരി 15ആം തിയതിയിലെ ബാസ്കറ്റ്ബോൾ മത്സരത്തിനുള്ള ടീമിൽ മക്ല്വെയ്നെയും ചേർക്കാൻ തീരുമാനിച്ചു. ടീമിന്റെ ആ വർഷത്തെ അവസാന ഹോം ഗെയിമിൽ മക്ല്വെയ്ന് ജേഴ്സി ധരിച്ച് കളിക്കാരുടെ ബഞ്ചിലിരിക്കുകയും ചെയ്യാം നല്ല ലീഡുണ്ടെങ്കിൽ കളിപ്പിക്കുകയും ചെയ്യാം എന്ന ഉദ്ദേശത്തോടെയായിരുന്നു അത്. കളിതീരാൻ നാലുമിനിട്ടുമാത്രമായപ്പോൾ അഥീന ഗ്രീസിനു പത്തുപോയിന്റിനു മേൽ ലീഡായി. അപ്പോൾ ജോൺസൺ മക്ല്വെയ്നെ കളിക്കാൻ ഇറക്കി. സഹകളിക്കാർ ആദ്യം പന്തു നൽകിയപ്പോൾ അതുകൊണ്ട് മൂന്നുപോയിന്റ് ബാസ്കറ്റ് ഇടാൻ ശ്രമിച്ചെങ്കിലും സാധിച്ചില്ല. രണ്ടാമതു ലഭിച്ച അവസരത്തിലും ബാസ്കറ്റ് നേടാൻ സാധിച്ചില്ല. അതിനുശേഷം മക്ല്വെയ്ൻ എല്ലാവരെയും അത്ഭുതപ്പെടുത്തിക്കൊണ്ട് ആറു മൂന്നു-പോയിന്റ് ഷോട്ടുകളും ഒരു രണ്ടു-പോയിന്റ് ഷോട്ടും ബാസ്കറ്റിലാക്കി. അവസാൻ സ്കോർ ഗ്രീസ് അഥീന 79, സ്പെൻസർപോർട്ട് 43 എന്നായിരുന്നു. അവസാന വിസിലിനുശേഷം ആഘോഷത്തിമിർപ്പോടെ കോർട്ടിലേയ്ക്ക് ഇരച്ചുകടന്നു.

മക്ല്വെയ്ന്റെ പ്രത്യേക സംസാര / ഭാഷാദ്ധ്യാപകനായ ആൻഡി മക്‌കോർമാക് ഈ മാച്ച് കാണാൻ ഗാലറിയിലുണ്ടായിരുന്നു. മാച്ചിന്റെ പിറ്റേന്ന് മക്‌കോർമാക്ക് WROC ചാനൽ 8 ന്യൂസിന്റെ സ്പോർട്ട്സ് ഡയറക്ടറായ ജോൺ കുക്കോയെ വിളിച്ച് കളിയുടെ വീഡിയോ കാണാൻ നിർബന്ധിച്ചു. മക്‌കോർമാക്കിന്റെ നിർബന്ധത്തിനുവഴങ്ങി വീഡിയോ കണ്ട കുക്കോ വൈകുന്നേരത്തെ വാർത്താപത്രികയിൽ ഇത് പ്രധാനവാർത്തകളിൽപ്പെടുത്തി അവതരിപ്പിച്ചു. ക്രമേണ മറ്റു ലോക്കൻ ന്യൂസ് ചാനലുകൾ വാർത്ത ഏറ്റുപിടിക്കുകയും അടുത്ത ദിവസത്തോടെ ഇതൊരു ദേശീയ വാർത്തയാവുകയും ചെയ്തു. പെട്ടെന്നുതന്നെ മക്ല്വെയ്ൻ തന്റെ നാടായ ഗ്രീസിലെ അറിയപ്പെടുന്ന വ്യക്തിയായി.

തുടർന്ന് മക്ല്വെയ്ൻ 2006ലെ കായികരംഗത്തെ അതുല്യ നിമിഷങ്ങൾക്കുള്ള എസ്പി അവാർഡ് നേടുകവരെ ചെയ്തു. പ്രശസ്ത ബാസ്കറ്റ്ബോൾ കളിക്കാരനായ കോബി ബ്രയാന്റെ 81 പോയിന്റ് ഗെയിം, ജോർജ് മേസൺ തന്റെ പേട്രിയറ്റ് ടീമിനു വേണ്ടി എൻ.സി.എ.എ. മെൻസ് ഡിവിഷനിൽ സ്കോർ ചെയ്തു സെമിയിലെത്തിച്ച പ്രകടനം , എന്നിവയെ പിന്തള്ളിയായിരുന്നു മക്ല്വെയിൻ പ്രസ്തുത അവാർഡ് നേടിയത്. പിന്നീട് ഓപ്ര വിൻഫ്രി ഷോ, ലാറി കിങ് ലൈവ്, ഗുഡ് മോണിങ് അമേരിക്ക, ടുഡേ എന്നി പ്രശസ്ത ടി.വി. ടോക്ക്ഷോകളിലും മക്ല്വെയിൻ മുഖ്യാതിഥിയായി പങ്കെടുത്തു.

2009ൽ ഗാറ്റൊറേഡിന്റെ "What is G?" പരസ്യത്തിലും മക്ല്വെയ്ൻ പ്രത്യക്ഷപ്പെട്ടു. ഇത് സൂപ്പർബൗൾ പരസ്യങ്ങളിലൊന്നായിരുന്നു.

തന്റെ പ്രശസ്തി പിന്തുടർന്ന മക്ല്വെയിൻ ഡാനിയേൽ പൈസ്നറോടു ചേർന്ന് "ദി ഗെയിം ഓഫ് മൈ ലൈഫ്" എന്ന പുസ്തകം രചിച്ചു. 2008 ഫെബ്രുവരി 5നു പുറത്തിറക്കിയ 243 പേജള്ള ഈ പുസ്തകം ന്യൂ അമേരിക്കൻ ലൈബ്രറി പ്രസാധനം ചെയ്തു. ഈ പുസ്തകം പ്രധാനമായും മക്ല്വെയിൻ എഴുതിയതാണെങ്കിലും അതിലെ ചില ഭാഗങ്ങൾ അദ്ദേഹത്തിന്റെ കുടുംബവും, കോച്ചും, സഹകളിക്കാരും എഴുതിയവയാണ്.എഡിറ്റോറിയൽ നിരൂപണങ്ങൾ പ്രശസ്തരായ മാജിക്ക് ജോൺസൺ, ഡഗ് ഫ്ലൂട്ടി, റോഡ്നി പീറ്റ്, ഹോള്ളി റോബിൻസൺ പീറ്റ്, ടോണി ഡങി എന്നിവരുടെ വകയായിരുന്നു.
മക്ല്വെയിന്റെ കഥയെ അടിസ്ഥാനമാക്കി ചലച്ചിത്രം നിർമ്മിക്കാൻ ദി വാൾട്ട് ഡിസ്നി കമ്പനി, വാർണർ ബ്രദേർസ് എന്നിവരുൾപ്പെടെ ഏതാണ്ട് ഇരുപത്തിയഞ്ചു കമ്പനികൾ ഫെബ്രുവരി അവസാനത്തോടെ തന്നെ മക്ല്വെയിന്റെ കുടുംബത്തെ സമീപിച്ചിരുന്നു. കഥയെ ആസ്പദമാക്കി ചിത്രം നിർമ്മിക്കാനുള്ള അവകാശം 2006 ഏപ്രിലിൽ കൊളംബിയ പിക്ച്ചേഴ്സ് കരസ്ഥമാക്കി. സ്പൈഡർമാൻ ചിത്രങ്ങളുടെ സംവിധായകയായ ലോറ സിസ്കിനായിരിക്കും സംവിധായക. പ്രസ്തുത കഥയ്ക്ക് മാജിക്ക് ജോൺസൺ നിർമ്മാതാക്കളിലൊരാളായിരിക്കുമെന്നും രണ്ടുവട്ടം അക്കാഡമി അവാർഡ് ജേതാവായ ആൽവിൻ സാർജന്റ് തിരക്കഥയെഴുതുമെന്നും വാർത്തകളുണ്ട്. എന്നാൽ ചിത്രം എന്നു നിർമ്മിക്കുമെന്നും പുറത്തിറങ്ങുമെന്നും എന്നു ഇനിയും തീരുമാനിച്ചിട്ടില്ല.

GED കോഴ്സുകൾ പാസായ മക്ല്വെയിൻ ഗ്രീസിലെ വെഗ്മാൻ ഫുഡ് മാർക്കറ്റ്സ് എന്ന സ്ഥാപനത്തിൽ പകുതിസമയ ജോലിക്കാരനാണ്. 'ഓട്ടിസ'ത്തിനു ചികിത്സയ്ക്കായുള്ള ഗവേഷണത്തിനു പണം കണ്ടെത്താനും മറ്റും അമേരിക്കയുടനീളം സഞ്ചരിക്കാറുമുണ്ട്.



</doc>
<doc id="165209" url="https://ml.wikipedia.org/wiki?curid=165209" title="പേക്കുമ്മട്ടി">
പേക്കുമ്മട്ടി

ഒരു വിരേചന - വിഷഹര ഔഷധമാണ് ആട്ടക്കായ് എന്നറിയപ്പെടുന്ന പേക്കുമ്മട്ടി. ശാസ്തീയ നാമം: Citrullus colocynthis (L) Kuntze. ഇംഗ്ലീഷിൽ Colosynth, Bitter Cucumber plant എന്നൊക്കെ പേരുകളുണ്ട്. സം സ്കൃതത്തിൽ ഇന്ദ്രവാരുണി, ഇന്ദ്രാഹ്വാ, മൃഗാദനി, ഗവാദനം, ക്ഷുദ്രഫലഃ, ഗവാക്ഷി, ചിത്രഫല എന്നൊക്കെ വിളിക്കുന്നു.

ഇന്ദ്രവാരുണി രണ്ടുതരമുണ്ട്.മഹേന്ദ്രവാരുണി (Trichosanthes palmata), ചെറിയ ഇന്ദ്രവാരുണി. ചെറിയ ഇന്ദ്രവാരുണിയെയാണ് ഇവിടെ പറയുന്നത്

നിലത്തു പടരുന്ന ഏക വർഷിസസ്യമാണ്. തണ്ടു നിറയെ രോമങ്ങളാണ്. വിത്തുകൾക്ക് ഇളം തവിട്ടു നിറമാണ്.

വേര്, സമൂലം, ഫലമജ്ജ
മഹോദരം, വൃണം, കഫ രോഗങ്ങൾ ഇവയെ ശമിപ്പിക്കുന്നു.



</doc>
<doc id="165210" url="https://ml.wikipedia.org/wiki?curid=165210" title="ശ്രീലാൽ ശുക്ല">
ശ്രീലാൽ ശുക്ല

പ്രശസ്തനായ ഒരു ഹിന്ദി സാഹിത്യകാരനാണ് ശ്രീലാൽ ശുക്ല (ഇംഗ്ലീഷ്:Shrilal Shukla, ഹിന്ദി:श्रीलाल शुक्‍ल) (31 ഡിസംബർ 1925 - 28 ഒക്ടോബർ 2011). ജ്ഞാനപീഠവും പദ്മഭൂഷണും അടക്കമുള്ള ബഹുമതികൾ ഇദ്ദേഹത്തിന് ലഭിച്ചിട്ടുണ്ട്.
1925-ൽ ഉത്തർപ്രദേശിലെ ലക്നൗ ജില്ലയിൽ പെട്ട അത്രൗലി ഗ്രാമത്തിൽ ജനിച്ച ശ്രീലാൽ 1947-ൽ അലഹബാദ് സർവ്വകലാശാലയിൽ നിന്നും ബിരുദം നേടി. 1949-ൽ ഉത്തർപ്രദേശിലെ പ്രവിശ്യാ സിവിൽ സർവ്വീസിൽ (PCS) ജോലിയിൽ പ്രവേശിച്ച ശുക്ലക്ക് പിന്നീട് ദേശീയ സിവിൽ സർവ്വീസിലേക്ക് (IAS) സ്ഥാനക്കയറ്റം ലഭിച്ചു. 1983-ൽ ഔദ്യോഗിക രംഗത്ത് നിന്ന് വിരമിച്ചു.

25-ലധികം കൃതികൾ ഇദ്ദേഹം രചിച്ചിട്ടുണ്ട്. ഇദ്ദേഹത്തിന്റെ കൃതികളെ കൂടുതൽ ശ്രദ്ധേയമാക്കുന്നത് അവയിലെ ആക്ഷേപഹാസ്യമാണ്. സ്വാതന്ത്ര്യലബ്ദിക്ക് ശേഷമുള്ള ഇന്ത്യൻ പൊതുസമൂഹത്തിന്റെ മൂല്യച്യുതികൾ ശുക്ല തന്റെ കൃതികളിലൂടെ എടുത്തുകാട്ടുന്നുണ്ട്. 1957-ലാണ് "സൂനി ഘാട്ടി ക സൂരജ്" എന്ന നോവൽ പുറത്തു വരുന്നത്. ഇദ്ദേഹത്തിന്റെ ഏറ്റവും ശ്രദ്ധേയമായ കൃതി "രാഗ് ദർബാരി" ഇംഗ്ലീഷിലും 15 ഇന്ത്യൻ ഭാഷകളിലും പരിഭാഷ ചെയ്യപ്പെട്ടിട്ടുണ്ട്. "ആദ്മി ക സഹർ" , "മക്കാൻ", "രാഗ് വിരാഗ്" തുടങ്ങിയ നോവലുകളും "അഗദ് കി പർവ്വ്", "ആവോ ബേയ്ത്ത് ലെയ്ൻ കുച്ചി ദേർ" , "ഉമ്രാവോനഗർ മേം കുച്ച് ദിൻ" തുടങ്ങിയ ആക്ഷേപഹാസ്യകൃതികളും "യേ ഗർ മേരാ നഹി", "ഇസ്സ് ഉമ്ര് മേം" തുടങ്ങിയ കഥാസമാഹാരങ്ങളും ഇദ്ദേഹത്തിന്റേതായിട്ടുണ്ട്.

2009-ലെ ജ്ഞാനപീഠ പുരസ്കാരം ഇദ്ദേഹത്തിനും മറ്റൊരു ഹിന്ദി നോവലിസ്റ്റായ അമർകാന്തിനും സംയുക്തമായി നൽകപ്പെട്ടു. 2011 സെപ്തംബർ 19-നാണ് അവാർഡ് പ്രഖ്യാപനമുണ്ടായത്. ദീർഘകാലമായി രോഗബാധിതനായിരുന്ന ശ്രീലാൽ ശുക്ലക്ക് ഒക്ടോബർ18-ന് ആശുപത്രിക്കിടക്കയിൽ വെച്ചാണ് ജ്ഞാനപീഠ പുരസ്കാരം കൈമാറപ്പെട്ടത്. 2011 ഒക്ടോബർ 28-ന് ഇദ്ദേഹം അന്തരിച്ചു.


</doc>
<doc id="165229" url="https://ml.wikipedia.org/wiki?curid=165229" title="അമർ കാന്ത്">
അമർ കാന്ത്

പ്രശസ്തനായ ഒരു ഹിന്ദി സാഹിത്യകാരനാണ് അമർ കാന്ത് (ഇംഗ്ലീഷ്: Amar Kant) (1925 - 17 ഫെബ്രുവരി 2014). ജ്ഞാനപീഠമടക്കമുള്ള നിരവധി ബഹുമതികൾ ഇദ്ദേഹത്തിന് ലഭിച്ചിട്ടുണ്ട്.
കിഴക്കൻ ഉത്തർപ്രദേശിലെ ബാലിയ ജില്ലയിലുൾപ്പെട്ട ഭഗദല്പൂർ ഗ്രാമത്തിൽ ജനിച്ച അമർ കാന്ത് ഒരു സ്വാതന്ത്ര സമര പോരാളി കൂടിയായിരുന്നു. അദ്ദേഹം തന്റെ ഔദ്യോഗിക ജീവിതം ആരംഭിക്കുന്നത് ഒരു പത്രലേഖകനായിട്ടാണ്.

1949-ൽ ഇദ്ദേഹത്തിന്റെ ആദ്യകഥയായ "ബാബു" പ്രസിദ്ധീകരിക്കപ്പെട്ടു. ഇദ്ദേഹത്തിന്റെ കൃതികളിൽ ഏറ്റവും പ്രശസ്തമായത് "ഇൻഹിൻ ഹാതിയോരൺ" എന്ന നോവലാണ്. ബാലിയ പ്രദേശത്തിന്റെ പശ്ചാത്തലത്തിൽ, ക്വിറ്റ് ഇന്ത്യാ പ്രക്ഷോഭം മുതൽ സ്വാതന്ത്യം വരെയുള്ള കാലഘട്ടത്തിലെ സംഭവങ്ങളെ കോർത്തിണക്കി എഴുതിയ ഈ നോവലിന് സാഹിത്യ അക്കാദമി പുരസ്കാരവും വ്യാസ സമ്മാനും ലഭിച്ചിട്ടുണ്ട്. "സുഖാ പട്ട", "കാലേ ഉജാലേ", "ബിച്ച് കി ദിവാർ", "ദേശ് കെ ലോഗ്" എന്നിവ അമർ കാന്തിന്റെ മറ്റ് പ്രധാന കൃതികളാണ്. "ഹതിയാരെ", "ദോപഹർ ക ഭോജൻ", "ദിപ്തി കലാക്താരി" തുടങ്ങിയ അദ്ദേഹത്തിന്റെ ചെറുകഥകൾ പല സർവ്വകലാശാലകളുടെയും പഠനഗ്രന്ഥങ്ങളിൽ ഉൾപ്പെടുത്തിയിട്ടുണ്ട്.

തന്റെ മിക്ക കൃതികളിലേയും മുഖ്യപ്രമേയമായ ദാരിദ്ര്യത്തോടുള്ള മല്ലിടീൽ അമർ കാന്തിന്റെ സ്വജീവിതത്തിലും ആവർത്തിക്കപ്പെട്ടിട്ടുണ്ട്. ജീവിതദുരന്തം മൂലം തനിക്ക് ലഭിച്ച സാഹിത്യ അക്കാദമി അവാർഡ് വില്ക്കാൻ തയ്യാറാണെന്ന് ഒരിക്കൽ അമർ കാന്ത് പ്രഖ്യാപിച്ചത് വലിയ വാർത്തയായിരുന്നു.

2009-ലെ ജ്ഞാന പീഠം പുരസ്കാരം മറ്റൊരു ഹിന്ദി സാഹിത്യകാരനായിരുന്ന ശ്രീലാൽ ശുക്ലയ്ക്കൊപ്പം ഇദ്ദേഹത്തിനും ലഭിച്ചു.


</doc>
<doc id="165235" url="https://ml.wikipedia.org/wiki?curid=165235" title="2011-ലെ ലിബിയൻ ആഭ്യന്തരയുദ്ധം">
2011-ലെ ലിബിയൻ ആഭ്യന്തരയുദ്ധം

ലിബിയൻ ഭരണകൂടത്തിനെതിരെ പാശ്ചാത്യശക്തികളുടെ സഹായത്തോടെ ലിബിയൻ ജനത ജനാധിപത്യാവകാശങ്ങൾക്കായി നടത്തിയ ആഭ്യന്തര പ്രക്ഷോഭമാണ് ലിബിയൻ ആഭ്യന്തരയുദ്ധം. (കാലയളവ്: ഫെബ്രുവരി15 – ഒക്ടോബർ 23, 2011 (8 മാസവും, 8 ദിവസവും). അറബ് സ്വാതന്ത്ര്യ പ്രക്ഷോഭങ്ങളിൽ ഏറ്റവും രക്തരൂഷിതമായ പോരാട്ടമാണ് ലിബിയയിൽ എട്ടുമാസക്കാലം സംഭവിച്ചത്. ഉത്തരാഫ്രിക്കൻ രാജ്യമായ ലിബിയയുടെ മുൻ ഭരണാധികാരിയായിരുന്നു മുമദ് അബു മിൻയാർ അൽ-ഗദ്ദാഫി. 1951-ൽ സ്വാതന്ത്ര്യം ലഭിച്ചതിനു ശേഷം ലിബിയയിലെ രാജാവായിരുന്ന ഇദ്രീസിനെതിരെ 1969-ൽ പട്ടാള വിപ്ലവം നടത്തി അധികാരമേറ്റെടുത്തതു മുതൽ 42 വർഷക്കാലമാണ് ഇദ്ദേഹം ലിബിയയെ അടക്കി ഭരിച്ചിരുന്നത്. ഗദ്ദാഫിയുടെ ജനദ്രോഹപരമായ നടപടികളാലാണ് ലിബിയൻ ആഭ്യന്തരകലാപം പൊട്ടിപ്പുറപ്പെട്ടത്. അവസാനം അദ്ദേഹം പ്രക്ഷോഭകരാൽ വെടിയേറ്റു മരിച്ചു. ഗദ്ദാഫിയുടെ അന്ത്യത്തോടെയാണ് ലിബിയൻ ആഭ്യന്തരയുദ്ധം അവസാനിച്ചത്.

2011 ആദ്യം ടുണീഷ്യയിൽ പൊട്ടിപ്പുറപ്പെട്ട അറബ് വസന്തത്തിന്റെ ഭാഗമായ ജനരോഷമാണ് ലിബിയയിൽ ഗദ്ദാഫിയുടെ അന്ത്യത്തിനു തുടക്കമിട്ടത്. ഭരണകാലഘട്ടത്തിൽ ഗദ്ദാഫി പിന്നീട് പാശ്ചാത്യ സാമ്രാജ്യത്വത്തോടുള്ള എതിർപ്പിന്റെയും അറബ് ദേശീയതയുടെയും വക്താവായി മാറി. ലിബിയയിലെ എണ്ണവ്യവസായം ദേശസാൽക്കരിക്കുക വഴി ഗദ്ദാഫി പാശ്ചാത്യശക്തികളുടെ അപ്രീതി പിടിച്ചു പറ്റി. ആദ്യകാലം മുതൽ പ്രഷോഭം പൊട്ടിപ്പുറപ്പെടും വരെയും ഗദ്ദാഫിയുടെ ഭരണനടപടികളിൽ ജനങ്ങൾ രോഷാകുലരായിരുന്നു. സാമാന്യബോധത്തിന്റെ അതിരുകൾ ലംഘിച്ചു കൊണ്ടുള്ള ഗദ്ദാഫിയുടെ പ്രവർത്തനങ്ങൾ ജനങ്ങളിൽ അസംതൃപ്തിയുളവാക്കി. മകനായ സൈഫൽ ഇസ്ലാമിനെ അടുത്ത ഭരണാധികാരിയാക്കി മാറ്റുവാനുള്ള ശ്രമങ്ങൾ ഗദ്ദാഫി നടത്തിയിരുന്നു. ഇതിനെല്ലാമെതിരെയുള്ള ജനരോഷം ശക്തമായി കലാപം പൊട്ടിപ്പുറപ്പെട്ടു. ശക്തമായ കലാപത്തിലും ഗദ്ദാഫി തന്റെ അധികാരത്താൽ ചെറുത്തുനിൽക്കുകയാണ് ചെയ്തത്.

1996-ൽ ഉണ്ടായ ജയിൽകലാപത്തിൽ ആയിരം തടവുകാരെ ഗദ്ദാഫിയുടെ സൈന്യം വെടിവെച്ചുകൊന്നു. ഇതിനെതിരെ ശബ്ദമുയർത്തിയ അഭിഭാഷകൻ ഫാത്തി ടെർബിലിനെ തടവിലാക്കിയതിൽ പ്രതിഷേധിച്ച് ജനങ്ങൾ സമാധാനപരമായി പ്രഷോഭം ആരംഭിച്ചു. ജനങ്ങൾ ഗദ്ദാഫി ഭരണത്തിനെതിരാണെന്നു മനസ്സിലാക്കിയ ഭരണകൂടത്തിലെ പല ഉന്നതരും ഈ സമയത്ത് അദ്ദേഹത്തെ തള്ളിപ്പറയുകയും രാജിവെച്ച് സമരക്കാർക്കു പിന്തുണ പ്രഖ്യാപിക്കുകയും ചെയ്തു. മാധ്യമപ്രവർത്തനത്തിനും അഭിപ്രായസ്വാതന്ത്ര്യത്തിനും ലിബിയയിൽ ഗദ്ദാഫി നിരോധനമേർപ്പെടുത്തി. ഇസ്‌ലാമിക സംഘടനാപ്രവർത്തകരെ രാജ്യത്ത് നിരോധിക്കുകയും തന്റെ വിമർശകരെ അടിച്ചമർത്തുകയും ചെയ്തു. കൂടാതെ രാജ്യത്ത് രാഷ്ട്രീയപ്രവർത്തനത്തിനു പൂർണ്ണ നിരോധനം ഏർപ്പെടുത്തുകയും ചെയ്തു. 

2011 ഫെബ്രുവരി 15 മുതൽ ലിബിയയിലെ രണ്ടാമത്തെ വലിയ നഗരമായ ബെൻഗാസിയിൽ വിമതർ ആദ്യമായി തങ്ങളുടെ മുന്നേറ്റം ആരംഭിച്ചു. കലാപത്തിന്റെ ആദ്യഘട്ടങ്ങളിൽ പ്രക്ഷോഭകരെ പട്ടാളത്തെ ഉപയോഗിച്ച് നേരിട്ട ലിബിയയും ഗദ്ദാഫിയും രാജ്യത്തിനകത്തുനിന്നും പുറത്തുനിന്നും ആരോപണങ്ങളും സമ്മർദ്ദങ്ങളും നേരിടേണ്ടി വന്നു. സൈനികാക്രമണം തുടർന്നാൽ നടപടി സ്വീകരിക്കുമെന്ന് ലിബിയയ്ക്ക് അമേരിക്ക മുന്നറിയിപ്പ് നൽകി. ഈ കാലയളവിൽ ലിബിയയിലെ ഇന്ത്യൻ അംബാസഡർ രാജിവെച്ചിരുന്നു. അറബ് ലീഗിലെ അംബാസഡർ സമരക്കാർക്കൊപ്പം ചേരുകയും നീതിന്യായ മന്ത്രി രാജി വെയ്ക്കുകയും ചെയ്തു. പ്രക്ഷോഭം ആരംഭിച്ച് ഏഴാം ദിവസം ബെൻഗാസിയുൾപ്പെടെ വൻനഗരങ്ങൾ പലതും പ്രക്ഷോഭകർ കൈയ്യടക്കിയതായി മനുഷ്യാവകാശ സംഘടനയായ ഇൻറർനാഷണൽ ഫെഡറേഷൻ ഫോർ ഹ്യൂമൻ റൈറ്റ്‌സ് പാരീസിൽ പ്രഖ്യാപിച്ചു. കലാപത്തിൽ ഇതു വരെ നാനൂറോളം പേർ കൊല്ലപ്പെട്ടതായി ഈ സംഘടന അറിയിച്ചു. ലിബിയ ആഭ്യന്തരയുദ്ധത്തിലേക്ക് അടുത്തുകൊണ്ടിരിക്കുകയാണെന്ന് ഗദ്ദാഫിയുടെ മകൻ സയ്ഫ് അൽ ഇസ്‌ലാം മുന്നറിയിപ്പ് നല്കി. വിദേശികളായ 2500 തൊഴിലാളികളെ പ്രക്ഷോഭകർ ഡർനാ നഗരത്തിൽ വീട്ടുതടങ്കലിലാക്കി. ലിബിയയിലെ തങ്ങളുടെ അംബാസഡറെ വിളിച്ചുവരുത്തി ബ്രിട്ടൻ ആശങ്കയറിയിച്ചു. അടിസ്ഥാന സ്വാതന്ത്ര്യം മാനിച്ച് സമരം അടിച്ചമർത്താൻ ശ്രമിക്കരുതെന്ന് ഐക്യരാഷ്ട്രസഭാ സെക്രട്ടറി ജനറൽ ബാൻ കി മൂൺ അറബ് രാഷ്ട്രത്തലവന്മാരോട് ആവശ്യമുന്നയിച്ചിരുന്നു. 

2011 മാർച്ച് 17-ന് ജനങ്ങളുടെ സുരക്ഷ ഉറപ്പുവരുത്തുവാനായി ലിബിയയിൽ ഐക്യരാഷ്ട്ര സഭ വ്യോമനിരോധനം പ്രഖ്യാപിച്ചു. ലിബിയൻ പ്രക്ഷോഭത്തിനെതിരെ ഗദ്ദാഫി സൈന്യം നടപ്പിലാക്കുന്ന കടന്നാക്രമണം അവസാനിപ്പിക്കാൻ ഐക്യരാഷ്ട്രസഭ പാശ്ചാത്യരാജ്യങ്ങൾക്ക് അനുമതി നൽകിയതിനു തൊട്ടു പിന്നാലെ തന്നെ ഗദ്ദാഫി ഭരണകൂടം വെടിനിർത്തൽ പ്രഖ്യാപിച്ചു. എന്നാൽ പ്രസ്തുത തീരുമാനത്തിനെതിരായി മാർച്ച് 20-ന് ഗദ്ദാഫി സൈന്യം വിമതരുടെ ആസ്ഥാനമായ ബെൻഗാസി നഗരത്തിൽ ആക്രമണം അഴിച്ചുവിട്ടു. ഇതിൽ 94 പേരോളം കൊല്ലപ്പെടുകയും ചെയ്തു. ഈ സംഭവത്തിനു പിന്നാലെയാണ് ലിബിയയിൽ പാശ്ചാത്യസഖ്യസേന സൈനികനടപടികൾ ആരംഭിച്ചത്. അന്നേദിവസം വൈകിട്ട് ഫ്രാൻസിന്റെ യുദ്ധവിമാനങ്ങൾ ആക്രമണത്തിന് ആരംഭം കുറിച്ചു. ഇതിൽ ഗദ്ദാഫിയുടെ അനവധി സൈനിക കവചിതസൈനികവാഹനങ്ങളും ടാങ്കുകളും നാശത്തിലമർന്നു. 

വിമതപക്ഷത്തെ നേരിട്ട സൈന്യത്തിനെതിരെ മാർച്ച് 19 മുതൽ ഐക്യരാഷ്ട്രസഭയുടെ അംഗീകാരത്തോടെ അമേരിക്കയും ബ്രിട്ടനും ഫ്രാൻസും സംയുക്ത വ്യോമാക്രമണം ആരംഭിച്ചു. മാർച്ച് മധ്യത്തിൽ വെടിനിർത്തൽ നടപ്പാക്കണമെന്ന അന്താരാഷ്ട്രനിർദ്ദേശം ഗദ്ദാഫിയുടെ സൈന്യം നിരസിച്ചു. തുടർന്ന് ലിബിയക്കെതിരെ പാശ്ചാത്യ സഖ്യസേന കടൽ, വ്യോമമാർഗങ്ങളിലൂടെ അതിശക്തമായി ആക്രമണം തുടങ്ങി. ഈ ആക്രമണത്തിൽ 64 പേർ കൊല്ലപ്പെടുകയും നിരവധി പേർക്ക് പരിക്കേൽക്കുകയും ചെയ്തു. അമേരിക്ക, ബ്രിട്ടൻ, ഫ്രാൻസ് എന്നീ രാജ്യങ്ങളുടെ നേതൃത്വത്തിലാണ് ശക്തമായ ഈ ആക്രമണം ഉണ്ടായത്. ലിബിയൻ തീരത്തേക്ക് 110 മിസൈലുകൾ പാശ്ചാത്യശക്തികൾ വർഷിച്ചിരുന്നു. "ഓപ്പറേഷൻ ഒഡീസ്സിഡോൺ" എന്നാണ് ഈ ആക്രമണത്തിനു പേരിട്ടത്. കാനഡ, ഇറ്റലി എന്നീ രാജ്യങ്ങളും ഇതിൽ സജീവമായിരുന്നു. 40 ബോംബുകൾ യു.എസ്. വിമാനങ്ങൾ ലിബിയയിൽ വർഷിച്ചതായി സ്ഥിരീകരിച്ചിരുന്നു. ഈ നടപടികൾക്ക് പ്രതികാരമെന്നവണ്ണം ഗദ്ദാഫി സൈന്യം ആണവായുധം പ്രയോഗിച്ചേക്കാൻ സാധ്യതയുണ്ടെന്ന് ലിബിയൻ പ്രതിപക്ഷം ആശങ്ക പ്രകടിപ്പിക്കുകയും ചെയ്തു. കൊട്ടാരവും അന്താരാഷ്ട്ര വിമാനത്താവളവും സംരക്ഷിക്കാൻ ഗദ്ദാഫിയുടെ അനുയായികൾ മനുഷ്യച്ചങ്ങല തീർത്തിരുന്നു. മാർച്ച് 20-ന് പുലർച്ചെ 110 ടോമഹോക് മിസൈലുകൾ അമേരിക്കൻ യുദ്ധക്കപ്പലുകളും ബ്രിട്ടീഷ് അന്തർവാഹിനികളും സംയുക്തമായി ഗദ്ദാഫിസേനയുടെ നിയന്ത്രണത്തിലായിരുന്ന ലിബിയയുടെ തീരത്തേക്ക് വർഷിച്ചു. തന്മൂലം തീരത്തുണ്ടായിരുന്ന ഗദ്ദാഫിയുടെ ഇരുപതിലേറെ വ്യോമപ്രതിരോധസംവിധാനങ്ങൾ തകർന്നതായി യു.എസ്. സൈന്യം വ്യക്തമാക്കി. തൽസമയം ട്രിപ്പോളിയിലെ ഗദ്ദാഫി ആസ്ഥാനത്തിനു നേരെയും ബോംബാക്രമണങ്ങൾ നടന്നു. 

തലസ്ഥാനനഗരമായ ട്രിപ്പോളിയിൽ മാർച്ച് 21-ന് പാശ്ചാത്യസേന മിസൈൽ ആക്രമണം നടത്തി ഗദ്ദാഫിയുടെ സേനാകേന്ദ്രത്തിലെ കെട്ടിട സമുച്ചയം തകർത്തു. ഇത് ഗദ്ദാഫിയുടെ ട്രിപ്പോളിയിലെ സ്വകാര്യ വസതിക്കടുത്തായാണ്. തുടർന്ന് മാർച്ച് 31-ന് ആക്രമണത്തിന്റെ സൈനിക നേതൃത്വം പാശ്ചാത്യ സഖ്യസേനയായ നാറ്റോ ഔപചാരികമായി ഏറ്റെടുത്തു. പാശ്ചാത്യസേനയുടെ ഈ നടപടികളിൽ അന്താരാഷ്ട്രസമൂഹം വ്യാപകമായ എതിർപ്പ് പ്രകടിപ്പിച്ചു. അന്താരാഷ്ട്ര ചട്ടങ്ങൾ ലംഘിച്ചുള്ള നടപടികളിൽ ഇന്ത്യയടക്കമുള്ള രാജ്യങ്ങൾ അപലപിച്ചു. 

ലിബിയൻ സൈന്യത്തിന്റെ അടിച്ചമർത്തലുകൾ തുടരുന്നതിനിടെ ലിബിയൻ പട്ടണങ്ങളിൽ നിന്ന് ഗദ്ദാഫി സൈന്യത്തെ പിൻവലിക്കുകയാണെങ്കിൽ 2011 ഏപ്രിൽ 1-ന് ഉപാധികളോടെയുള്ള വെടിനിർത്തലിന് തയ്യാറാണെന്ന് വിമതർ പ്രഖ്യാപനം നടത്തി. സമാധാനപരമായി പ്രതിഷേധിക്കുവാൻ അനുവദിക്കണമെന്ന ഉപാധിയും വിമതപക്ഷം മുന്നോട്ടുവെച്ചു. സൈന്യത്തെ പിൻവലിക്കുകയും അഭിപ്രായ സ്വാതന്ത്ര്യം നൽകുകയും ചെയ്താൽ വെടിനിർത്തലാവാമെന്ന് ബെൻഗാസി നഗരത്തിൽ പ്രതിപക്ഷ നേതാവ് മുസ്തഫ അബ്ദുൾ ജലീൽ അറിയിച്ചു. എന്നാൽ ഈ സാഹചര്യത്തിൽ പ്രസിഡന്റ് മുഅമർ ഗദ്ദാഫിയുടെ പക്ഷത്തുള്ള കൂടുതൽ പേർ കൂറു മാറുകയും വിമതരുമായി ചർച്ചയ്ക്ക് തയ്യാറാണെന്നു ഗദ്ദാഫിയുടെ മക്കൾ അറിയിക്കുകയും ചെയ്തു. 

ഗദ്ദാഫിയുടെ സൈന്യം വിമതരുടെ നിയന്ത്രണത്തിലായിരുന്ന റാസ് ലനൂഫ്, ബിൻ ജവാദ് എന്നീ പട്ടണങ്ങൾ തിരിച്ചുപിടിച്ചു. വിദേശകാര്യമന്ത്രി മൂസ കൗസ കൂറു മാറി വിമതർക്കൊപ്പം ചേർന്നു. ഇത് ഗദ്ദാഫിക്ക് വൻ തിരിച്ചടിയേൽപ്പിച്ചു. ഗദ്ദാഫി സേനയും വിമതരും തമ്മിൽ എണ്ണസമൃദ്ധമായ ബ്രെഗ നഗരത്തിനു പുറത്ത് രൂക്ഷമായ പോരാട്ടം നടക്കുന്നതായി ഈ അവസരത്തിൽ അൽ ജസീറ ടി.വി. വാർത്തകൾ പുറത്തുവിട്ടിരുന്നു. കൂടാതെ വിമതർ പിടിച്ചെടുത്ത മിസ്രറ്റ നഗരത്തിലും ടാങ്കുകളും ഗ്രനേഡും പീരങ്കിയുമുപയോഗിച്ച് സൈന്യവുമായി വിമതർ കനത്ത പോരാട്ടം നടത്തി.മുൻ വിദേശകാര്യ മന്ത്രിയും ഐക്യരാഷ്ട്രസഭയുടെ പ്രതിനിധിയായി നാമനിർദ്ദേശം ചെയ്യപ്പെട്ടിരുന്നതുമായ അലി അബ്‌ദെസലാം ട്രെക്കി ഈ സമയത്ത് ലിബിയയിൽ നിന്നും ഈജിപ്തിലേക്ക് നാടു കടന്നു. പാർലമെന്റ് സ്​പീക്കറും ഗദ്ദാഫിയുടെ രഹസ്യാന്വേഷണ വിഭാഗം തലവനും വിമതർക്കൊപ്പം ചേർന്ന് ടുണീഷ്യയിലേക്ക് തിരിച്ചു. ലിബിയാസ് പോപ്പുലർ കമ്മിറ്റിയുടെ തലവൻ മുഹമ്മദ് അബു അൽ ഖാസിം അൽ സവിയും വിമതർക്കൊപ്പം ചേർന്നു. 

മേയ് 1-ന് നാറ്റോയുടെ വ്യോമാക്രമണത്തിൽനിന്നും ഗദ്ദാഫി രക്ഷപെടുകയും അദ്ദേഹത്തിന്റെ ഇളയ മകൻ സെയ്ഫ് അൽ അറബ് ഈ ആക്രമണത്തിൽ മരിക്കുകയും ചെയ്തു. 2011 ജൂൺ 8-ന് ഗദ്ദാഫി ഉടൻതന്നെ ലിബിയൻ പ്രസിഡന്റ് സ്ഥാനം ഒഴിയണമെന്ന് അമേരിക്കൻ പ്രസിഡന്റ് ബറാക് ഒബാമ ആവശ്യമുന്നയിച്ചിരുന്നു. 2011 ജൂലൈ 2-ന് ലിബിയയിലെ നാറ്റോയുടെ വ്യോമാക്രമണം 100 ദിവസം പിന്നിട്ട നാളുകളിൽ യൂറോപ്പിലെയും മെഡിറ്ററേനിയനിലെയും രാജ്യങ്ങൾ ഈ നടപടികൾക്ക് ശക്തമായ തിരിച്ചടി സ്വീകരിക്കേണ്ടി വരുമെന്ന് ഗദ്ദാഫി അന്ത്യശാസന നൽകിയിരുന്നു. ട്രിപ്പോളിയിലെ ഒരു ചത്വരത്തിൽ ഗദ്ദാഫി ജനസാഗരത്തോടായി പ്രസംഗത്തിൽ പറഞ്ഞതാണിക്കാര്യം.

ജൂലൈയോടെ വിമതപക്ഷം രാജ്യത്തിന്റെ ഭൂരിഭാഗവും പിടിച്ചെടുത്തു. ലിബിയൻ ആഭ്യന്തരപ്രശ്‌നം ചർച്ച ചെയ്യാൻ തുർക്കിയിലെ ഇസ്താംബുളിൽ ജൂലൈ 15-ന് ചേർന്ന അന്താരാഷ്ട്ര യോഗം വിമതരുടെ "ദേശീയ പരിവർത്തന സമിതിക്ക്" അംഗീകാരം നൽകി. തുടർന്ന് ജൂലൈ 28-ന് വിമത സേനയുടെ മേധാവി ജനറൽ അബ്ദുൾ ഫത്താ യൂനസ് ഗദ്ദാഫിയുടെ സൈനികാക്രമണത്തിൽ കൊല്ലപ്പെട്ടു. 

ഓഗസ്റ്റിൽ തലസ്ഥാന നഗരമായ ട്രിപ്പോളിയിൽ വിമത സേന പ്രവേശിക്കുകയും ഗദ്ദാഫിയുടെ ഭരണസിരാകേന്ദ്രമായ "അൽ അസീസിയ" പിടിച്ചെടുക്കുകയും ചെയ്തു. ഇവിടെ നിന്നും കിലോമീറ്ററുകൾ നീളമുള്ള തുരങ്കം വഴി ഗദ്ദാഫി രക്ഷപ്പെട്ടു. അതിനാൽ വിമതസേനയയ്ക്കു ഗദ്ദാഫയെ കണ്ടെത്താൻ സാധിച്ചില്ല. ഇതേസമയം ഗദ്ദാഫി ജന്മനാടായ സിർത്തിൽ ഒളിച്ചിരിപ്പുണ്ടെന്നും എന്നാൽ അയൽരാജ്യത്തേക്ക് കടന്നതായും വാർത്തകൾ പരന്നു. ബൊദൂവിയൻ ഗോത്രവിഭാഗത്തിൽപ്പെട്ടവർ സ്വന്തം നേതാവിനെ സംരക്ഷിച്ചുപോന്നതിനാൽ ലിബിയയിലെ ഏറെക്കുറെ പ്രദേശങ്ങളും വിമതരുടെ പിടിയിലായിട്ടും സിർത്തിലെ പോരാട്ട വീര്യം കൈമോശം വരാതെ അവർ കാത്തുസൂക്ഷിച്ചു.

അരവർഷത്തിലധികം നീണ്ട പ്രക്ഷോഭത്തിനൊടുവിൽ മക്കളിൽ ചിലർ കൊല്ലപ്പെടുകയും ഗദ്ദാഫിയും കുടുംബവും ഒളിവിലാകുകയും ചെയ്തു. ഈ അവസരത്തിലും ഗദ്ദാഫി കീഴടങ്ങുവാനോ രാജ്യം വിടുവാനോ അനുരഞ്ജനത്തിനോ തയാറായിരുന്നില്ല. സെപ്റ്റംബർ 15-നാണ് ഗദ്ദാഫിയുടെ ജൻമനാടായ സിർത്തിൽ പ്രക്ഷോഭകർ ആക്രമണം തുടങ്ങിയത്. തുടർന്ന് 42 വർഷക്കാലം ലിബിയയെ അടക്കി ഭരിച്ച ഗദ്ദാഫി ദേശീയ പരിവർത്തന സേന നടത്തിയ ആക്രമണത്തിൽ തലയ്ക്ക് വെടിയേറ്റ് സിർത്തിൽ വച്ച് 2011 ഒക്ടോബർ 20-ന് കൊല്ലപ്പെട്ടു. ഗദ്ദാഫിയുടെ മൃതദേഹം അടക്കം ചെയ്യുന്നതു സംബന്ധിച്ച് തീരുമാനം ഉണ്ടാകാത്തതിനാൽ ലിബിയൻ നഗരമായ മിസ്രാത്തയിലെ ഒരു ചന്തയോടൊപ്പമുള്ള കോൾഡ് സ്റ്റോറേജിലാണ് അദ്ദേഹത്തിന്റെയും മകൻ മുതാസിമിന്റെയും മൃതദേഹങ്ങൾ സൂക്ഷിച്ചിരുന്നത്. മൃതദേഹം പോസ്റ്റ്മോർട്ടം നടത്തില്ലെന്ന് സൈനികവക്താക്കൾ പ്രഖ്യാപിച്ചിരുന്നു. ഗദ്ദാഫി ഉൾപ്പെട്ടിരുന്ന ഗോത്രസമൂഹം ഗദ്ദാഫിയുടെയും മകന്റെയും മൃതദേഹങ്ങൾ വിട്ടുകിട്ടുവാൻ ആഗ്രഹം അറിയിച്ചെങ്കിലും അദ്ദേഹത്തിന്റെ നാമത്തിൽ സ്മാരകം ഉയരുവാനുള്ള സാധ്യത മൂലം ദേശീയ പരിവർത്തന വേദി കബറടക്കം രഹസ്യമാക്കി നടത്തുവാൻ തയ്യാറായി. ഗദ്ദാഫിയുടെ അഞ്ചാമത്തെ മകനും ലിബിയയുടെ ദേശീയ സുരക്ഷാ ഉപദേഷ്ടാവും സൈനിക ഉന്നത ഉദ്യോഗസ്ഥനുമായിരുന്നു മുതാസിമും അദ്ദേഹത്തോടൊപ്പം അവസാനം വരെയുണ്ടായിരുന്നു. നാറ്റോയുടെ ആക്രമണത്താൽ വാഹനവ്യൂഹത്തിൽ നിന്നും വഴി തെറ്റിയ മുതാസിമും കഴുത്തിൽ വെടിയേറ്റ് കൊല്ലപ്പെട്ടിരുന്നു.

എട്ടുമാസവും എട്ടുദിവസവും നീണ്ട ലിബിയൻ ആഭ്യന്തരയുദ്ധം ഗദ്ദാഫിയുടെ അന്ത്യത്തോടെ ഒക്ടോബർ 20-ന് അവസാനിച്ചു. 2011 ഒക്ടോബർ 27-ന് ഐക്യരാഷ്ട്രസഭ ലിബിയയിൽ പ്രഖ്യാപിച്ചിരുന്ന വ്യോമനിരോധനം പിൻവലിച്ചു.



</doc>
<doc id="165242" url="https://ml.wikipedia.org/wiki?curid=165242" title="കോടതിയലക്ഷ്യം">
കോടതിയലക്ഷ്യം

കോടതിയോ, നിയമ നിർമ്മാണസഭയോ പോലുള്ള പൊതു അധികാരസ്ഥാനങ്ങളുടെ പദവിയേയോ, അധികാരത്തെയോ, വിശ്വാസ്യതയേയോ ഇടിച്ചുതാഴ്ത്തുന്ന തരത്തിലോ, അവയുടെ ഉത്തരവുകളയോ, നടപടികളെയോ, നിയമങ്ങളേയോ ബോധപൂർവ്വം ലംഘിക്കുന്ന തരത്തിലോ ആരെങ്കിലും പെരുമാറുന്നതിനെ കോടതി അലക്ഷ്യമായി കണക്കാക്കുന്നു. ഇത് കോടതി വിധികൾ അനുസരിക്കാതിരിക്കലോ, കോടതിയെത്തന്നെ എതിർക്കലോ ആകാം. 

കോടതി ഉത്തരവുകളെ ലംഘിക്കുകയോ, ഉത്തരവുകളെ മാനിക്കാതിരിക്കുകയോ, തെളിവ് സംബന്ധമായ രേഖകളിൽ കൃത്രിമം കാട്ടുകയോ, കോടതിനടപടികളെ തടസ്സപ്പെടുത്തുകയോ ചെയ്യുന്നത് കോടതിയലക്ഷ്യത്തിന്റെ പരിധിയിൽ വരുന്നു. കോടതിയെ അധിക്ഷേപിക്കുന്നതോ, അപഹസിക്കുന്നതോ, അധികാരത്തെ ചോദ്യം ചെയ്യുന്നതോ ആയ വ്യക്തികളുടെയോ, സ്ഥാപനങ്ങളുടെയോ വാക്ക്, പെരുമാറ്റം, പ്രയോഗം, എഴുത്ത് തുടങ്ങിയവ കോടതി അലക്ഷ്യമായി കണക്കാക്കാം. കോടതിയ്കെതിരായതോ, വിചാരണാ നടപടിക്കെതിരായതോ ആയ ഇത്തരം പെരുമാറ്റങ്ങൾ, സമൂഹമദ്ധ്യത്തിൽ കോടതിയെ താഴ്ത്തിക്കെട്ടുന്നതും നീതിനിർവ്വഹണത്തെ തടസ്സപ്പെടുത്തുന്നതും നീതിനിഷേധത്തിനിടയാക്കുന്നതുമാണ് എന്ന വാദത്തിൽ നിന്നാണ് കോടതിയലക്ഷ്യം എന്ന നിയമ സങ്കല്പം ഉരുത്തിരിഞ്ഞിട്ടുള്ളത്. നീതിനിർവ്വഹണത്തിനായുള്ള കോടതികളുടെ അധികാരവും ശക്തിയും ഉറപ്പുവരുത്താൻ കോടതി അലക്ഷ്യ നടപടികൾ സ്വീകരിക്കാനും കോടതിയലക്ഷ്യം കാട്ടുന്നവരെ ശിക്ഷിക്കാനും ഉള്ള അധികാരം ന്യായാധിപന്മാർക്ക് ഉണ്ടാവണം എന്നു കരുതപ്പെടുന്നു. 

കോടതി ഉത്തരവുകളെ മാനിക്കാത്തതിനേയോ, നടപ്പാക്കതിനെയോ സിവിൽ കോടതിയലക്ഷ്യം എന്നും കോടതിയുടെ അധികാരവും പദവിയും ഇടിച്ചു താഴ്ത്തുന്നതരത്തിലുള്ള പരാമർശങ്ങളോ പെരുമാറ്റങ്ങളോ നടത്തുന്നതിനെ ക്രിമിനൽ കോടതിയലക്ഷ്യം എന്നും പറയുന്നു. കോടതി അലക്ഷ്യം സംബന്ധിച്ച് ഓരോ രാജ്യത്തും പ്രത്യേകം നിയമങ്ങൾ നിലനിൽക്കുന്നു.
കോടതിയലക്ഷ്യ നിയമം 1971 ആണ് ഇന്ത്യയിൽ കോടതി അലക്ഷ്യ നടപടികളെ സംബന്ധിച്ച നിയമം. ഇതു പ്രകാരം കോടതി അലക്ഷ്യത്തെ സിവിൽ കോടതിയലക്ഷ്യമെന്നും ക്രിമിനൽ കോടതിയലക്ഷ്യമെന്നും തിരിച്ചിരിക്കുന്നു. ഈ നിയമപ്രകാരം ഒരാൾ കോടതി അലക്ഷ്യം നടത്തിയെന്ന് തെളിയിക്കപ്പെട്ടാൽ, അയാളെ ആറുമാസം വരെ തടവിനും പരമാവധി 2000 രൂപവരെ പിഴയും ചുമത്താവുന്നതാണ്. തന്റെ പ്രവൃത്തിയിൽ ഉത്തമബോധ്യത്തോടെ ക്ഷമ പറയുന്നപക്ഷം അയാളെ കുറ്റവിമുക്തനാക്കുവാനും ഈ നിയമം കോടതികൾക്ക് അധികാരം നൽകുന്നു. സിവിൽ കോടതിയലക്ഷ്യം ചെയ്തുവെന്ന് ബോധ്യപ്പെട്ടാൽ ഈ ശിക്ഷകൾക്കുപുറമേ ആറുമാസത്തിൽ കുറയാത്ത കാലത്തേക്ക് അയാളെ സിവിൽ ജയിലിൽ അയയ്ക്കുന്നതിനും നിയമത്തിൽ വ്യവസ്ഥയുണ്ട്. 
കോടതി വിധികളോടുള്ള അനാദരവോ അനുസരണയില്ലായ്മയോ ആണ് ഈ വിഭാഗത്തിൽ വരുന്നത്.
കോടതിയെയോ, ജഡ്ജ് മാരെ വ്യക്തിപരമായോ അപമാനിക്കുകയൊ;അനാദരവ് പ്രകടിപ്പിക്കുകയോ ചെയ്യുന്നത് ഈ വിഭാഗത്തിൽ പെടുന്നു.

vakilno1.com


</doc>
<doc id="165258" url="https://ml.wikipedia.org/wiki?curid=165258" title="ഉമിനീർ">
ഉമിനീർ

മനുഷ്യരടക്കമുള്ള പല ജന്തുക്കളുടേയും വായിൽ ഉത്പാദിപ്പിക്കപ്പെടുന്ന ദ്രവരൂപത്തിലുള്ള സ്രവമാണ് ഉമിനീർ. സസ്തനികളിൽ ദഹനപ്രക്രിയയ്ക്ക്തുടക്കം കുറിക്കുന്നതിൽ ഉമിനീർ അതിപ്രധാനമായ പങ്കാണു വഹിക്കുന്നത്. 
പലതരത്തിലുള്ള രോഗാണുക്കളുടേയും പാഷാണൗഷധ പദാർത്ഥങ്ങളുടേയും സാന്നിധ്യം ഉമിനീരിൽ കണ്ടെത്താനാവുമെന്നുള്ളതുകൊണ്ട് രോഗചികിൽസാരംഗത്തു ഉമിനീർ പരിശോധന വ്യാപകമായും ഉപയോഗിക്കുന്നു. പേവിഷബാധ അടക്കമുള്ള പല രോഗങ്ങളും സംക്രമിക്കുന്നത് ഉമിനീരിലൂടെയാണ്.
പാമ്പ് , തേൾ തുടങ്ങിയ ജന്തുക്കളുടെ ഉമിനീരിൽ വിഷാംശം അടങ്ങിയിരിക്കുന്നതിനാൽ ചിലപ്പോൾ അവയുടെ കടി മറ്റു ജന്തുക്കൾക്ക് മാരകമായി ഭവിക്കുന്നു.

ചിലന്തി, പട്ടുനൂൽപ്പുഴു എന്നിവയുടെ ഉമിനീർ സ്രവമാണ് ചിലന്തിവല, പട്ടു വസ്ത്രം എന്നിവയ്ക്കുപയോഗിക്കുന്നത്. ചിലയിനം പക്ഷികൾ കൂടുകെട്ടാനും അവയുടെ പശസ്വഭാവമുള്ള ഉമിനീർ ഉപയോഗിക്കുന്നു.കൊതുക് മൂട്ട തുടങ്ങിയ പ്രാണികൾ മറ്റ് ജന്തുക്കളുടെ രക്തം കുടിയ്ക്കുന്നതിനു മുന്നോടിയായി ഉമിനീർ കുത്തിവയ്ക്കുന്നു. ഈ ഉമിനീർ ആതിഥേയ മൃഗത്തിന്റെ (host animal)രക്തം നേർപ്പിക്കുകയും കട്ടിയാവതിരിപ്പിക്കുകയും ചെയ്യുന്നു.ഈ ഉമിനീർ കുത്തിവയ്പ്പ്മൂലമാണ് ഇവയുടെ കടിയേൽക്കുമ്പോൾ ചൊറിച്ചിൽ അനുഭവപ്പെടുന്നത്.
അത് പോലെ തന്നെ രക്തം കുടിക്കുന്ന വോവ്വലുകൾ മുറിവുണ്ടാക്കിയ ശേഷം ഉമിനീർ രക്തം കട്ട പിടികാതെ ഇരിക്കാനും രക്ത കുഴലുകൾ ചുരുങ്ങാതെ ഇരികാനും ഉപയോഗിക്കുന്നു.

വായിൽ വയ്ക്കപ്പെടുന്ന ഭക്ഷണം ഉമിനീരുമായി കൂടിച്ചേരുമ്പോൾ മുതൽക്കാണ് ദഹനപ്രക്രിയ ആരംഭിക്കുന്നത്. പല്ലുകളാൽ ചവച്ചരയ്ക്കപ്പെടുന്ന ഭക്ഷണത്തിൽ ഉമിനീർ കലരുമ്പോൾ വിഴുങ്ങാൻപാകത്തിലാവുന്നു. അപ്പോഴേക്കും ഭക്ഷണത്തിൽ അടങ്ങിയിരിക്കുന്ന പദാർത്ഥങ്ങളുടെമേൽ ഉമിനീർ ഘടകങ്ങൾ പ്രവർത്തിച്ചു തുടങ്ങിയിരിക്കും . അമൈലേസ് എന്ന ഉൽപ്രേരകം (enzyme) അന്നജത്തെ (starch) പഞ്ചസാരയാക്കി (sugars) ലഘൂകരിക്കുന്നു.
ഉമിനീരിലെ ലൈപേസ് എന്ന് ഉല്പപ്രേരകം മാംസീയ ദഹനത്തിനു തുടക്കം കുറിക്കുന്നു. ആഗ്നേയഗ്രനഥികൾ വികാസം പ്രാപിച്ചിട്ടില്ലാത്തതിനാൽ നവജാത ശിശുക്കളിൽ ഉമിനീരിലെ ലൈപേസ് കൂടുതൽ ആശ്രയിക്കപ്പെടുന്നു.
ഭക്ഷണസമയങ്ങളിൽ മാത്രമല്ല ഉമിനീർ ഉത്പാദിപ്പിക്കപ്പെടുന്നത്. ഇരുപത്തിനാലു മണിക്കൂറും ഉമിനീർ വായിലേക്ക് എത്തുകയും വായ് നനവോടുകൂടി നിലനിർത്തപ്പെടുകയും ചെയ്യുന്നു.
ഉമിനീരിന്റെ ഈ ഒഴുക്ക് വായുടേയും ദന്തങ്ങളുടേയും ശുചീകരണത്തിനു അത്യന്താപേക്ഷിതമാണ്.പല്ലുകൾക്കിടയിൽ കൂടുങ്ങിയിട്ടുള്ള ഭക്ഷണാവശിഷ്ടങ്ങൾ ലസിപ്പിക്കുക, വായിലെ കോശാവശിഷ്ടങ്ങൾ കഴുകിക്കളയുക, എന്നീ ധർമ്മങ്ങളും ഉമിനീർ നിർവ്വഹിക്കുന്നു.ഉറങ്ങുമ്പോൾ ഉമിനീരിന്റെ സ്രവ്യതോത് കുറഞ്ഞിരിക്കും .അതിനാൽ ശുചീകരണവും മന്ദീഭവിക്കുന്നു.ഇതു മൂലം
ജീർണ്ണാവശിഷ്ടങ്ങൾ പെരുകുകയും ഉണരുമ്പോൾ വായിൽ നിന്നും ദുർഗന്ധം വമിക്കുകയും ചെയ്യുന്നു.
രോഗാണു നിർമാർജ്ജന സ്വഭാവമുള്ള (anti bacterial property) ചില ഘടകങ്ങളും ഉമിനീരിലുണ്ട്. പല ജന്തുക്കളും അവയുടെ മുറിവുകൾ നക്കി തുടയ്ക്കുന്നതു മൂലം മുറിവുണങ്ങാൻ വേണ്ടിവരുന്ന സമയം കുറവാണെന്നു കണ്ടെത്തിയിരിക്കുന്നു. എന്നാൽ മനുഷ്യ ഉമിനീരിനു മുറിവുണങ്ങൽ പ്രക്രിയയിൽ പങ്കുണ്ടെന്നു പറയനാവില്ല. ഉമിനീരിൽ അടങ്ങിയിരിക്കുന്ന മ്യൂസിൻ ഭക്ഷണപദാർത്ഥത്തെ ആവരണം ചെയ്യുന്നതുമൂലം അവ ദന്തോപരിതലത്തിൽ ഒട്ടി നിൽക്കാതെ ഒഴുകിപ്പോകാനുപകരിക്കുന്നു.

പക്ഷിപ്പനി, പന്നിപ്പനി തുടങ്ങിയ രോഗങ്ങളിൽ നിന്നും ചെറുപ്പക്കാരെ അപേക്ഷിച്ച് പ്രായം ചെന്നവർക്ക് സംരക്ഷണം നൽകുന്നത് ഉമിനീരിൽ ഉള്ള പ്രോട്ടീനുകളാണെന്ന് ഗവേഷകർ കണ്ടെത്തിയിട്ടുണ്ട്. 



</doc>
<doc id="165265" url="https://ml.wikipedia.org/wiki?curid=165265" title="ഇരാവതി കാർവെ">
ഇരാവതി കാർവെ

ഒരു നരവംശ ശാസ്ത്രജ്ഞയാണ് ഇരാവതി കാർവെ ( ജനനം:ഡിസം:15,1905, മരണം: ആഗ്ഗസ്റ്റ് 11 1970) ബർമ്മ ( മ്യാൻമർ)യിൽ ജനിച്ചു. ജനന സ്ഥലത്തെ ഒരു നദിയുടെ പേരാണ് ‘ഇരാവതി’. പിന്നീട് മഹാരാഷ്ട്രയിലെ പൂനയിലാണ് വളർന്നത്. മുംബെ സർവ്വകലാശാലയിൽ നിന്നു 1928 ൽ സാമൂഹ്യശാസ്ത്രത്തിൽ മാസ്റ്റർ ബിരുദവും ,1930 ൽ ജർമ്മനിയിലെ കൈസർ വിൽഹെം സർവ്വകലാശാലയിൽ നിന്നും നരവംശ ശാസ്ത്രത്തിൽ ഡോക്ടറേറ്റും നേടി. പുനെയിലെ ഡക്കാൻ കോളേജിലെ നരവംശ ശാസ്ത്ര വകുപ്പിന്റെ മേധാവിയായി വർഷങ്ങളോളം അവർ സേവനം അനുഷ്ഠിച്ചിട്ടുണ്ട്.

ചിത്പവൻ കുടുംബത്തിലായിരുന്നു ഇരാവതി ജനിച്ചത്. പിതാവ് ബർമ്മാ കോട്ടൺ കമ്പനിയിലെ ഒരു ഉദ്യോഗസ്ഥനായിരുന്നു. പൂനെയിലെ ഹുസുർപുഗയിലുള്ള സ്കൂളിലായിരുന്നു പ്രാഥമിക വിദ്യാഭ്യാസം. 1926 ൽ ഫെർഗൂസൺ കോളേജിൽ നിന്നും തത്ത്വശാസ്ത്രത്തിൽ ബിരുദം കരസ്ഥമാക്കി. 1928 ൽ ബോംബെ സർവ്വകലാശാലയിൽ നിന്നും ബിരുദാനന്തബിരുദം നേടി. ജർമ്മനിയിലെ കൈസർ വിൽഹെം ഇൻസ്റ്റിറ്റ്യൂട്ടിൽ നിന്നും ഇരാവതി ഡോക്ടറേറ്റും കരസ്ഥമാക്കി. 

സ്കൂളിൽ രസതന്ത്ര അധ്യാപകനായിരുന്ന ദിൻകറിനെയാണ് ഇരാവതി വിവാഹം ചെയ്തത്.

ശ്രീമതി നദീഭായി ദാമോദർ ഥാക്കറെ വനിതാ സർവ്വകലാശാലയിൽ അഡ്മിനിസ്ട്രേഷൻ വിഭാഗത്തിലായിരുന്നു ഇരാവതി ആദ്യമായി ജോലി ചെയ്തിരുന്നത്. അതോടൊപ്പം തന്നെ മറ്റു ചില വിദ്യാഭ്യാസസ്ഥാനങ്ങളിൽ അധ്യാപകജോലിയും ചെയ്തിരുന്നു. 1939 ൽ പൂനെ സർവ്വകലാശാലക്കു കീഴിലുള്ള ഡെക്കാൺ കോളേജിൽ സോഷ്യോളജി വിഭാഗത്തിൽ റീഡറായി ജോലിയിൽ പ്രവേശിച്ചു. ഡെക്കാൺ കോളേജിലെ വകുപ്പു മേധാവിയായിട്ടാണ് ഇരാവതി ഉദ്യോഗത്തിൽ നിന്നും വിരമിക്കുന്നത്.

നരവംശശാസ്ത്രം കൂടാതെ നിരവധി വിഷയങ്ങളിൽ താൽപര്യങ്ങളുള്ള വ്യക്തിയായിരുന്നു ഇരാവതി കാർവെ. നാടൻ പാട്ടുകളും, വിവർത്തനങ്ങളും അവരുടെ പ്രവർത്തനമേഖലകളിൽ പെടുന്നു.


</doc>
<doc id="165266" url="https://ml.wikipedia.org/wiki?curid=165266" title="കേളു ചരൺ മഹാപത്ര">
കേളു ചരൺ മഹാപത്ര

ലോക പ്രസിദ്ധനായ ഇന്ത്യൻ നർത്തകനായിരുന്നു ഒറീസ്സയിൽ (ഒഡീഷ) ജനിച്ച ഗുരു കേളുചരൺ മഹാപത്ര (ഒറിയ: ଗୁରୁ କେଳୁଚରଣ ମହାପାତ୍ର) ജനുവരി 8, 1926 - ഏപ്രിൽ 7, 2004) ഒറിയൻ നൃത്തരൂപമായ ഒഡീസ്സിയ്ക്കു ലോകവ്യാപകമായ പ്രശസ്തി നേടിക്കൊടുക്കുന്നതിൽ മഹാപത്രയുടെ പങ്ക് നിസ്തുലമാണ്. ഇരുപതാം നൂറ്റാണ്ടിലെ ഇന്ത്യൻ നൃത്തരൂപങ്ങളുടെ നവീകരണത്തിൽ കേളു ചരൺ മഹാപത്ര വലുതാ‍യ സ്വാധീനം ചെലുത്തിയിട്ടുണ്ട്.


</doc>
<doc id="165273" url="https://ml.wikipedia.org/wiki?curid=165273" title="പ്രവാസി ദിനം">
പ്രവാസി ദിനം

എല്ലാ വർഷവും ജനുവരി-9 ന് ഇന്ത്യയിൽ പ്രവാസി ദിനം ആചരിക്കുന്നു. ഇൻഡ്യയ്ക്കു പുറത്തു മറ്റ് രാജ്യത്തു താമസിക്കുന്ന ഇൻഡ്യക്കാരെ പ്രവാസികൾ എന്നു പറയുന്നു, കൂടുതൽ പ്രവാസികളും ഗൾഫ് രാജ്യങ്ങൾ അമേരിക്ക, ബ്രിട്ട ഓസ്ട്രേലിയ, മലേഷ്യ, സിങ്കപ്പൂർ തുടങ്ങിയ സ്ഥലങ്ങളിൽ താമസിക്കുന്നു.



</doc>
<doc id="165276" url="https://ml.wikipedia.org/wiki?curid=165276" title="നിയ്യത്ത്">
നിയ്യത്ത്

അറബി ഭാഷയിൽ നിയ്യത്ത് (Arabic: نیّة) ചെയ്യുക എന്നു പറഞ്ഞാൽ ഒരു പ്രവ്രുത്തി ചെയ്യാൻ ഉദ്ദേശിക്കുക എന്നതാണ്.അല്ലാഹുവിന്റെ തൃപ്തി കാംക്ഷിച്ചുകൊണ്ടും അവന്റെ കൽപ്പന അനുസരിച്ചുകൊണ്ടും ഒരു കാര്യം ചെയ്യാൻ കരുതുകയെന്നതാണു ഇസ്ലാമിന്റെ ഭാഷയിൽ നിയ്യത്തിന്റെ സാരം. വുദു ചെയ്യാൻ നിയ്യത്ത് ആവശ്യമാണ്. കുളിക്കാൻ നിയ്യത്ത് ആവശ്യമാണ്. നമസ്കരിക്കാനും, ഹജ്ജ് ചെയ്യുവാനും, ഉമ്ര ചെയ്യുവാനും എല്ലാം നിയ്യത്ത് ചെയ്യേണ്ടതുണ്ട്. നിയ്യത്ത് പോലെ മയ്യിത്ത് എന്നൊരു പഴമൊഴിയുണ്ട്. അതായത് ഏതൊരുവനും എന്തുദ്ദേശിച്ച് ജീവിച്ചുവോ അതുപോലെയായിരിക്കും അവന്റെ മരണവും.നിയ്യത്ത് കേവലം മനസ്സിന്റെ പ്രവർത്തനമാണു.അതിൽ നാവിനു തീരെ പ്രവേശനമില്ല.അത് പറയാൻ ശരീഅത്തിൽ വിധിയുമില്ല.നിയ്യത്ത് നിർബ്ബന്ധമാണെന്നതിനു തെളിവ് ഉമർ(റ)നിവേദനം ചെയ്ത ഈ നബിവചനമത്രെ:"കർമ്മങ്ങളെല്ലാം ഉദ്ദേശ്യമനുസരിച്ചാകുന്നു.ഓരോ മനുഷ്യനും താൻ ഉദ്ദേശിച്ചത് മാത്രമാണുള്ളത്".


</doc>
<doc id="165280" url="https://ml.wikipedia.org/wiki?curid=165280" title="ലോക ചിരി ദിനം">
ലോക ചിരി ദിനം

എല്ലാ വർഷവും മേയ് മാസത്തിലെ ആദ്യ ഞായറാഴ്ച ലോക ചിരി ദിനമായി ആചരിക്കുന്നു. 1998 ജനുവരി 11-ന് ഇന്ത്യയിൽ മുംബൈയിലാണ് ആദ്യമായി ലോക ചിരി ദിനത്തിന്റെ ആഘോഷം നടത്തിയത്. ഡോ: മദൻ കടാരിയയാണ് ഈ ചടങ്ങ് സംഘടിപ്പിച്ചത്.



</doc>
<doc id="165291" url="https://ml.wikipedia.org/wiki?curid=165291" title="സരസ്വതി ഗോറ">
സരസ്വതി ഗോറ

പ്രസിദ്ധ ഗാന്ധിയനും നിരീശ്വരവാദിയും ആയിരുന്ന ഗോറയുടെ(ഗോപരാജു രാമചന്ദ്ര റാവു)ഭാര്യ .ആന്ധ്രാപ്രദേശിലെ വിസിയനഗരത്തിൽ 1912 സെപ്റ്റംബർ 28 നു ഒരു യാഥാസ്ഥിതിക കുടുംബത്തിൽ ജനിച്ചു.1927 ൽ അവർ ഗോറയെ വിവാഹം കഴിച്ചു.അവരുടെ മുദ്രാവാക്യം "ജയ് ഇൻസാൻ" എന്നായിരുന്നു. അസ്പൃശ്യതാനിവാരണം, ജാതിക്കെതിരായ സമരം, മാനുഷിക മൂല്യങ്ങൾ സംസ്താപിക്കൽ, സ്ത്രീസമത്വം എന്നിവ ആയിരുന്നു അവരുടെ ജീവിത ലക്ഷ്യങ്ങൾ.

തന്റെ ഭർത്താവായ ഗോറയോടൊപ്പം സരസ്വതി ഗോറ 1940ൽ എതീസ്റ്റ് സെന്റർ സ്ഥാപിച്ചു. നിരീശ്വരവാദം, യുക്തിവാദം, ഗാന്ധിസം എന്നിവയിലധിഷ്ഠിതമായ മാനുഷികമൂല്യങ്ങൾ സുസ്ഥാപിക്കുക എന്നതായിരുന്നു അവരുടെ ലക്ഷ്യം. 

സ്വാതന്ത്ര്യസമരസേനാനിയായിരുന്ന സരസ്വതി ഗോറ ക്വിറ്റ് ഇന്ത്യ പ്രസ്ഥാനത്തിൽ പങ്കെടുത്ത് ജയിൽവാസം അനുഭവിച്ചിട്ടുണ്ട്. അവർ തന്റെ 2½ വയസ്സുള്ള മകൻ നിയന്തയെ കയ്യിലെടുത്താണ് ജയിലിൽ പോയത്.

1912 സെപ്റ്റംബർ 28നു ഇന്നത്തെ ആന്ധ്രാപ്രദേശിലെ വിജയനഗരത്തിൽ ജനിച്ച സരസ്വതി, പത്തുവയസ്സിൽത്തന്നെ ഗോപരാജു രാമചന്ദ്ര റാവുവിനെ വിവാഹം കഴിച്ചു. അവർക്ക് 9 കുട്ടികൾ ഉണ്ടായി. മനോരമ, ലവണം, മൈത്രി, വിദ്യ, വിജയം, ഡോ. സമരം, നിയന്ത, ഡോ. മാരു, നവ്വ് എന്നിവരാണവർ. 

ഗോറ ദമ്പതികളുടെ മൂത്ത മകളായ മനോരമയുടെ മിശ്രവിവാഹം ഒരു ദളിതനായ അർജ്ജുൻ റാവുവുമായാണ് നടന്നത്. 1960ൽ അന്നത്തെ പ്രധാനമന്ത്രിയായ ജവഹർ ലാൽ നെഹ്രുവിന്റെ സാന്നിദ്ധ്യത്തിലാണ് ഈ വിവാഹം നടന്നത്. 

2012ൽ സരസ്വതി ഗോറയുടെ ആത്മകഥയായ My Life With Gora പ്രസിദ്ധീകരിച്ചു. 2006 ആഗസ്ത് 19നു അവർ നൂറാം വയസ്സിൽ ശ്വാസകോശസംബധമായ അണുബാധമൂലം മരണമടഞ്ഞു. 


</doc>
<doc id="165300" url="https://ml.wikipedia.org/wiki?curid=165300" title="ജോസഫ് കൈമാപറമ്പൻ">
ജോസഫ് കൈമാപറമ്പൻ

കേരളത്തിലെ പ്രസിദ്ധനായ ഒരു കഥാപ്രാസംഗികനായിരുന്നു ജോസഫ് കൈമാപറമ്പൻ (7 ജനുവരി 1923 - 27 മെയ് 2003). കേന്ദ്ര സംഗീത നാടക അക്കാദമിയുടെ കഥാപ്രസംഗത്തിനുള്ള ദേശീയ പുരസ്കാരമടക്കം നിരവധി ബഹുമതികൾ ഇദ്ദേഹത്തിന് ലഭിച്ചിട്ടുണ്ട്.
1923-ൽ ചേർത്തലയിൽ ജനിച്ച ജോസഫ് സ്കൂൾ വിദ്യാഭ്യാസകാലത്ത് തന്നെ കഥാപ്രസംഗത്തിൽ ആകൃഷ്ടനായിരുന്നു. ടെലിഫോൺ വകുപ്പിൽ ജോലി ലഭിച്ചെങ്കിലും ഉദ്യോഗം രാജിവെച്ച് അദ്ദേഹം കഥാപ്രസംഗത്തിൽ മുഴുകി. ഇന്ത്യയിലും വിദേശത്തുമായി ഒട്ടനവധി വേദികളിലും അദ്ദേഹം കഥാപ്രസംഗം അവതരിപ്പിച്ചിട്ടുണ്ട്. മഹാകവി വള്ളത്തോളിന്റെ ഒരു ദീർഘകാല സുഹൃത്തായ കൂടിയായിരുന്ന ജോസഫ് കൈമാപറമ്പൻ, വള്ളത്തോളിന്റെ "മഗ്ദലന മറിയം" കഥാപ്രസംഗമാക്കുക വഴി കൂടുതൽ കലാസ്വാദകർക്ക് ഈ കൃതിയെ പരിചയപ്പെടുവാൻ സാധിച്ചു.

1958 മുതൽ 1983 വരെ ആകാശവാണിയിൽ പ്രൊഡ്യൂസർ ആയിരുന്ന കൈമാപറമ്പനായിരുന്നു 'കൃഷിപാഠം' എന്ന പരിപാടിക്ക് തുടക്കമിട്ടത്. കേരള സംഗീത അക്കാദമിയുടെ ഉപാധ്യക്ഷ പദവിയും വഹിച്ചിട്ടുണ്ട്.
"തിരിഞ്ഞു നോക്കുമ്പോൾ" എന്നാണ് കൈമാപ്പറമ്പന്റെ ആത്മകഥയുടെ പേര്. "അയൽക്കാർ" എന്ന നാടകവും "നിറം പിടിപ്പിച്ച ഓർമ്മകൾ" എന്ന സ്മൃതിയും എഴുതിയിട്ടുണ്ട്. 



</doc>
<doc id="165304" url="https://ml.wikipedia.org/wiki?curid=165304" title="യു.കെ. കുമാരൻ">
യു.കെ. കുമാരൻ

ഒരു മലയാള ചെറുകഥാകൃത്തും നോവലിസ്റ്റുമാണ് യു.കെ. കുമാരൻ.

1950 മെയ്‌ 11ന്‌ കോഴിക്കോട്‌ ജില്ലയിലെ പയ്യോളിയിൽ ജനിച്ചു. സാമ്പത്തികശാസ്‌ത്രത്തിൽ ബിരുദം. പത്രപ്രവർത്തനത്തിലും പബ്ലിക്ക്‌ റിലേഷൻസിലും ഡിപ്ലോമ. വീക്ഷണം വാരികയിൽ അസിസ്റ്റന്റ് എഡിറ്ററായി പ്രവർത്തിച്ചു. ഇപ്പോൾ കേരള കൗമുദി (കോഴിക്കോട്‌) പത്രാധിപസമിതി അംഗവും കേരള സാഹിത്യ അക്കാദമി വൈസ്‌ പ്രസിഡണ്ടുമാണ്‌.

സമ്പാർ



എഴുതപ്പെട്ടത്‌ എന്ന നോവലിന്‌ ഇ.വി.ജി. പുരസ്‌കാരം, അപ്പൻ തമ്പുരാൻ പുരസ്‌കാരം എന്നിവ ലഭിച്ചിട്ടുണ്ട്‌.


</doc>
<doc id="165305" url="https://ml.wikipedia.org/wiki?curid=165305" title="ആഴ്സൻ വെംഗർ">
ആഴ്സൻ വെംഗർ

ഫ്രഞ്ചുകാരനായ ഫുട്ബോൾ മാനേജറും മുൻ കളിക്കാരനുമാണ് ആഴ്സൻ വെംഗർ (Arsène Wenger; ജനനം: 1949 ഒക്ടോബർ 22). (1996-2018) മുതൽ ഇംഗ്ലീഷ് പ്രീമിയർ ലീഗ് ക്ലബ്ബായ ആഴ്സണലിന്റെ മാനേജറാണ് അദ്ദേഹം.



</doc>
<doc id="165318" url="https://ml.wikipedia.org/wiki?curid=165318" title="ക്ലൈമെറ്റ്സ്">
ക്ലൈമെറ്റ്സ്

നൂറി ബിൽജേ ജെയ്ലൻ രചനയും, സംവിധാനവും നിർവഹിച്ച് 2006-ൽ പുറത്തിറങ്ങിയ തുർക്കിഷ് ചലച്ചിത്രമാണ് ക്ലൈമെറ്റ്സ് (İklimler). സംവിധായകൻ നൂറി ജെയ്ലൻ തന്നെ മുഖ്യ കഥാപാത്രത്തെ അവതരിപ്പിച്ചിരിക്കുന്ന ചിത്രം വ്യകതിബദ്ധങ്ങൾക്കിടയിലെ വ്യതിചലനങ്ങളും അവയുടെ പുനരുജീവനവും പ്രമേയമാക്കുന്നു. 2006-ലെ കാൻസ് അന്താരാഷ്ട ചലച്ചിത്രമേളയിൽ ചിത്രം ഗോൾഡൻ പാം പുരസ്ക്കാരത്തിന് നാമനിർദ്ദേശം ചെയ്യപ്പെടുകയും FIPRESCI പുരസ്ക്കാരത്തിന് അർഹമാവുകയും ചെയ്തു. 2007-ലെ ഇസ്താംബുൾ അന്താരാഷ്ട ചലച്ചിത്രമേളയിൽ ഏറ്റവും മികച്ച തുർക്കിഷ് ചലചിത്രത്തിനുള്ള പുരസ്ക്കാരവും ചിത്രം നേടുകയുണ്ടായി. 

Best Supporting Actress Nazan Kirilmis 




</doc>
<doc id="165329" url="https://ml.wikipedia.org/wiki?curid=165329" title="അഫ്രീഡി">
അഫ്രീഡി

ഇന്ത്യയുടെ വടക്കു പടിഞ്ഞാറൻ അതിർത്തിയിൽ കൈബർ ചുരത്തിനടുത്തുവസിക്കുന്ന ഒരു പത്താൻ വർഗമാണ് അഫ്രീഡി. 1960-ലെ കണക്കനുസരിച്ച് 50,000-ൽ അധികം അഫ്രീഡികൾ ഉണ്ട്. സമുദ്രനിരപ്പിൽനിന്നും 1,800-2,100 മീറ്റർ ഉയരമുള്ള ഫലപുഷ്ടവും ദുർഗമവുമായ കുന്നിൻപ്രദേശം വളരെക്കാലം ഇവരുടെ ആധിപത്യത്തിൻ കീഴിലായിരുന്നു. ഒരു ഗവൺമെന്റിന്റെയും നിയന്ത്രണത്തിനു വിധേയരാകാതെ ജീവിച്ചുവന്ന ഇക്കൂട്ടരെ ആദ്യമായി കണ്ടുമുട്ടിയത് ഇന്ത്യയെ ആക്രമിച്ച സാഹിർ ഉദ്-ദിൻ ബാബറാണ് (1504). അന്യരുടെ ആക്രമണത്തിനു വിധേയരാകാതെ ഇവർ പിന്നെയും കുറേക്കാലം കഴിച്ചു. 1581-ൽ അക്ബർ കൈബർ ചുരത്തിലൂടെ ഒരു റോഡ് നിർമിച്ചു. അഫ്രീഡികളുടെ എതിർപ്പുമൂലം കാബൂളിലെ ആദ്യഗവർണറായ മാൻസിംഗിന് ചുരം കടക്കാൻ കഴിഞ്ഞില്ല. "റോഷാനിയാ" പ്രസ്ഥാനത്തിന്റെ നേതാവായ ജലാലുദ്ദീനാണ് ഇത്തരത്തിലുള്ള എതിർപ്പുകൾക്ക് പ്രചോദനം നൽകിയത്.

1585-ലും 1622-ലും മുഗളന്മാരും അഫ്രീഡികളുമായി കനത്ത സംഘട്ടനങ്ങളുണ്ടായി. 1630-ൽ കാബൂൾ ഗവർണറായ മുസാഫർഖാന്റെ കാലത്ത് അഫ്രീഡികൾക്ക് വമ്പിച്ച പരാജയം നേരിട്ടു. 1672-ൽ നവ്ഷെറാകോട്ട പിടിച്ചടക്കാൻ മുഗളന്മാർ നടത്തിയ ശ്രമം വിജയിച്ചില്ല.

18-ആം നൂറ്റാണ്ടിൽ അഫ്ഗാൻ അമീർ ആയ അഹമ്മദ് ഷാ ദുരാനി അഫ്രീഡികൾക്ക് സഹായവാഗ്ദാനം ചെയ്യുകയും അവരെ തന്റെ സൈന്യത്തിൽ ചേർക്കുകയും ചെയ്തു. ദുരാനിയുടെ പൌത്രനായ ഷാഷൂജായ്ക്ക് അഫ്രീഡികളുടെ സഹായം ലഭിച്ചിരുന്നു.

യുദ്ധത്തിൽ പരാജിതനായ ഷുജായ്ക്ക് അഭയം നൽകിയതും അഫ്രീഡികളാണ്. 1837-ൽ സിക്കു നേതാവായിരുന്ന ഹരിസിങ്ങിനെ ആക്രമിക്കുന്നതിന് ദോസ്ത് മുഹമ്മദിനെ അഫ്രീഡികൾ സഹായിച്ചു. 1838-42 ലുണ്ടായ ഒന്നാം അഫ്ഗാൻ യുദ്ധത്തിലാണ് ബ്രിട്ടീഷുകാർ അഫ്രീഡികളുമായി ഏറ്റുമുട്ടിയത്. 19-ആം നൂറ്റാണ്ടിന്റെ അവസാനത്തോടെ അഫ്രീഡികളെ ബ്രിട്ടിഷ് നിയന്ത്രണത്തിലാക്കാൻ കഴിഞ്ഞു. ഡോ. ഖാൻ സാഹിബും അനുജനായ അബ്ദൽ ഗഫാർഖാനും രംഗത്തു വന്നതോടെ (1930-നുശേഷം) ബ്രിട്ടീഷുകാരുടെ സ്ഥിതി പരുങ്ങലിലായി; സ്വതന്ത്രപക്തൂണിസ്താൻ വേണമെന്ന വാദവും ഇക്കാലത്ത് ഉയർന്നു.

തല മുണ്ഡനം ചെയ്യുകയും താടിമീശ വളർത്തുകയും ചെയ്യുന്ന ദൃഢഗാത്രരായ ഇക്കൂട്ടർ സംസാരിക്കുന്നത് "പുഷ്തു" ഭാഷയാണ്. ഈ വർഗത്തിന്റെ ഉദ്ഭവത്തെക്കുറിച്ചു വലിയ അറിവുകളില്ല. അനാഥശിശുക്കളെ ദത്തെടുക്കുന്ന വംശപാരമ്പര്യം കണക്കിലെടുത്താൽ അഫ്രീഡികൾ മറ്റു പത്താൻ വർഗക്കാരുമായി സാദൃശ്യമുള്ളവരാണെന്ന് കാണാൻ കഴിയും

ദായക്രമത്തിന്റെ കാര്യത്തിൽ കിഴക്കൻ-ഇറാനിയൻഭാഷ സംസാരിക്കുന്ന ഉർമാറീസ് വർഗങ്ങളുമായും അഫ്രീഡികൾക്കു സാദൃശ്യമുണ്ട്. പത്താൻഭാഷയും ആചാരങ്ങളും അനുവർത്തിച്ചുവരുന്ന അഫ്രീഡികൾ പ്രാചീനകാലത്തുതന്നെ കുടിയേറിയവരാണെന്ന് കരുതാം. അഫ്രീഡികൾക്കു പെഷാവർ തീരത്തു വസിച്ചുവന്ന "അപാരിടെ"യുമായി ബന്ധമുണ്ടെന്ന് പ്രാചീന യവനചരിത്രകാരനായ ഹെറൊഡോട്ടസ് (ബി.സി. 5-ആം നൂറ്റാണ്ട്) സൂചിപ്പിച്ചിട്ടുണ്ട്.
ഷാഹിദ് അഫ്രിദി-പാക്കിസ്ഥാൻ ക്രിക്കറ്റ് ടീം കാപ്റ്റൻ still holds the record for the most sixes hit in ODI cricket history




</doc>
<doc id="165333" url="https://ml.wikipedia.org/wiki?curid=165333" title="എഫ്.എ. കപ്പ്">
എഫ്.എ. കപ്പ്

ഇംഗ്ലണ്ടിലെ ഒരു നോക്ക് ഔട്ട് ഫുട്ബോൾ മത്സരമാണ് എഫ്.എ. കപ്പ് എന്നറിയപ്പെടുന്ന ദ ഫുട്ബോൾ അസോസിയേഷൻ ചലഞ്ച് കപ്പ്. ലോകത്തിലെ ഏറ്റവും പഴയ ഫുട്ബോൾ മത്സരമാണിത്.

അവസാനമായി 2014-ൽ വെംബ്ലി വെച്ച് നടന്ന ഫൈനലിൽ ഹൾ സിറ്റി യെ 3-2 ന് തോൽപ്പിച്ച് ആഴ്സണൽ എഫ്.സി. കിരീടം നേടി. 

ദ ഫുട്ബോൾ ലീഗ് -ലും പ്രീമിയർ ലീഗ് -ലും കളിക്കുന്ന ടീമുകളാണ് എഫ്.എ. കപ്പിൽ പങ്കെടുക്കുന്നത്.

ലണ്ടനിലെ വെംബ്ലിയിലാണ് കഴിഞ്ഞ കുറേ കാലങ്ങളായി ഫൈനൽ മത്സരങ്ങൾ നടക്കാറുള്ളത്.2001 മുതൽ 2006 വരെ കാർഡിഫിലുള്ള മില്ലേനിയം ഗ്രൗണ്ടിലാണ് നടന്നിരുന്നത്. 1872 ലെ ആദ്യ മത്സരം നടന്നത് സൌത്ത് ലണ്ടനിലുള്ള കേന്നിങ്ങ്ടൻ ഗ്രൗണ്ടിലാണ്.


</doc>
<doc id="165337" url="https://ml.wikipedia.org/wiki?curid=165337" title="ഫുട്ബോൾ ലീഗ് കപ്പ്">
ഫുട്ബോൾ ലീഗ് കപ്പ്

ഇംഗ്ലണ്ടിലെ ഒരു നോക്ക് ഔട്ട് ഫുട്ബോൾ മത്സരമാണ് ഫുട്ബോൾ ലീഗ് കപ്പ് അഥവാ ലീഗ് കപ്പ്. 20 പ്രീമിയർ ലീഗ് ക്ലബ്ബുകളും ഫുട്ബോൾ ലീഗിലെ 72 ക്ലബ്ബുകളുമാണ് ഈ ടൂർണമെന്റിൽ മത്സരിക്കുന്നത്. സെമി-ഫൈനലുകൾ രണ്ടു പാദങ്ങളായിട്ടാണ് നടക്കുന്നത്. ഈ ടൂർണമെന്റിലെ വിജയികൾ യുവേഫ യൂറോപ്പ ലീഗിന് യോഗ്യത നേടുന്നു. പ്രായോജകകാരണങ്ങളാൽ കാപ്പിറ്റൽ വൺ കപ്പ് എന്നാണ് ഈ ടൂർണമെന്റ് ഇപ്പോൾ ഔദ്യോഗികമായി അറിയപ്പെടുന്നത്. ലിവർപൂൾ ആണ് നിലവിലെ ജേതാക്കൾ.


</doc>
<doc id="165340" url="https://ml.wikipedia.org/wiki?curid=165340" title="വെനീസിലെ വ്യാപാരി">
വെനീസിലെ വ്യാപാരി

മമ്മൂട്ടിയെ നായകനാക്കി ഷാഫി സംവിധാനം ചെയ്ത് 2011 ഡിസംബർ 16-നു് പുറത്തിറങ്ങിയ മലയാളചലച്ചിത്രമാണ് വെനീസിലെ വ്യാപാരി. കാവ്യാ മാധവൻ, പൂനം ബജ്‌വ എന്നിവർ പ്രധാന കഥാപാത്രങ്ങളെ അവതരിപ്പിക്കുന്നു. പവിത്രൻ എന്ന കഥാപാത്രത്തെയാണ് മമ്മൂട്ടി ഈ ചിത്രത്തിൽ അവതരിപ്പിക്കുന്നത്.


</doc>
<doc id="165345" url="https://ml.wikipedia.org/wiki?curid=165345" title="ശിക്കാരി">
ശിക്കാരി

മമ്മൂട്ടിയെ നായകനാക്കി അഭയ് സിൻഹ സംവിധാനം ചെയ്യുന്ന കന്നഡ-മലയാളം ചലച്ചിത്രമാണ് ശിക്കാരി. അഭിലാഷ്‌ എന്ന സോഫ്‌ട്‌വെയർ എൻജിനിയറായും അഭിലാഷിന്റെ യാത്രയിലൂടെ വെളിവാകുന്ന മറ്റൊരു കഥാപാത്രമായുമാണ്‌ മമ്മൂട്ടി എത്തുന്നത്‌. പൂനം ബജ്‌വയാണ്‌ ചിത്രത്തിലെ നായിക.


</doc>
<doc id="165352" url="https://ml.wikipedia.org/wiki?curid=165352" title="അഫ്സൽഖാൻ">
അഫ്സൽഖാൻ

ബിജാപ്പൂർ സുൽത്താൻ അലി ആദിൽഷാ II-ആമന്റെ (ഭരണകാലം 1656-72) സേനാനിയായിരുന്നു അഫ്സൽഖാൻ.

ശിവജിയെ തോല്പിക്കാൻ 1659-ൽ ബിജാപ്പൂർ സുൽത്താൻ ഇദ്ദേഹത്തെ നിയോഗിച്ചു. വമ്പിച്ച സൈന്യത്തോടുകൂടി അഫ്സൽ ഖാൻ സറ്റാറയിലേക്ക് നീങ്ങി. പ്രതാപ്ഗഡ് കോട്ടയിൽ സുരക്ഷിതനായിക്കഴിഞ്ഞുകൂടിയ ശിവജിയെ (1672-80) നേരിട്ടു യുദ്ധം ചെയ്തു തോല്പിക്കാൻ കഴിയില്ലെന്ന് ബോധ്യമായ അഫ്സൽ ഖാൻ തന്ത്രം മൂലം അദ്ദേഹത്തെ നേരിടാൻ ശ്രമിച്ചു. സമാധാന സന്ധിസംഭാഷണത്തിന് കൃഷ്ണാജി ഭാസ്ക്കർ എന്നൊരാളെ ദൂതനായി അഫ്സൽഖാൻ ശിവജിയുടെ സമീപത്തേക്കയച്ചു. അയാളിൽ നിന്നും ശിവജി, അഫ്സൽ ഖാന്റെ യഥാർഥ ഉദ്ദേശ്യം മനസ്സിലാക്കിയെന്നും നയജ്ഞനായ ശിവജി തന്റെ ആയുധങ്ങളെല്ലാം ഒളിച്ചുവച്ചുകൊണ്ടാണ് അഫ്സലിന്റെ മുന്നിൽ ഹാജരായതെന്നും പറയപ്പെടുന്നു. തമ്മിൽ കാണുമ്പോൾ കെട്ടിപ്പിടിച്ച് പിന്നിൽക്കൂടി കുത്തിക്കൊല്ലാനായിരുന്നു അഫ്സൽഖാന്റെ ഉദ്ദേശ്യമെന്ന് ചില ചരിത്രകാരന്മാർ കരുതുന്നു. ഏതായാലും ശിവജി അഫ്സൽഖാനെ കണ്ടപ്പോൾ സൌഹാർദഭാവത്തിൽ ഗാഢമായി ആശ്ലേഷിക്കുകയും തന്റെ കൈവശം ഒളിച്ചുവച്ചിരുന്ന പുലിനഖാകൃതിയിലുള്ള ഒരു ആയുധം (ബാഗ്നാഖ്) കൊണ്ട് അഫ്സൽ ഖാന്റെ വയർ കുത്തിപ്പിളർന്ന് വധിക്കുകയും ചെയ്തു (1659 ന. 20). അഫ്സൽ ഖാനേയും അദ്ദേഹത്തിന്റെ സേനയേയും ശിവജിയും സേനയും പതിയിരുന്നു നശിപ്പിച്ചതായും ചില ചരിത്രകാരന്മാർ രേഖപ്പെടുത്തിയിട്ടുണ്ട്.



</doc>
<doc id="165360" url="https://ml.wikipedia.org/wiki?curid=165360" title="സഖാറോവ് സമ്മാനം">
സഖാറോവ് സമ്മാനം

മനുഷ്യാവകാശങ്ങൾക്ക് വേണ്ടി ശബ്ദമുയർത്തിയതിനു, 1975 ലെ സമാധാനത്തിനുള്ള നോബൽ സമ്മാനം 
നേടിയ ആന്ദ്രെ സഖാറോവ്' (Andrei Sakharov) എന്ന റഷ്യൻ ഭൌതീകശാസ്ത്രഞ്ജന്റെ പേരിൽ 1988 ൽ യൂറോപ്യൻ പാർലമെന്റ് തുടങ്ങിയതാണ്‌ സഖാറോവ് സമ്മാനം (Sakharov Prize). മാനുഷിക അവകാശങ്ങൾക്കും ചിന്താ സ്വാതന്ത്ര്യത്തിനും വേണ്ടി പോരാടുന്ന വ്യക്തികളെയും സംഘടനകളെയും ആദരിക്കുന്നതാണ് ഈ സമ്മാനം. ആദ്യത്തെ ഈ സമ്മാനം സംയുക്തമായി നേടിയത് നെൽസൺ മണ്ടേല(Nelson Mandela), അനറ്റൊളി മാര്ച്ചേങ്കോ (Anatoly Marchenko) എന്നിവരാണ്. 2010 ലെ കണക്കനുസരിച്ച് 50,000 യുറോ ആണ് സമ്മാനത്തുക. , 
അറബ് ലോകത്ത്, അറബ് വസന്തത്തിലൂടെ ചരിത്ര മാറ്റങ്ങൾ ഉണ്ടാക്കിയ താഴെ വിവരിക്കുന്ന അഞ്ചു പേർക്കാണ് 2011ലെ സഖാറോവ് സമ്മാനം:


2011ഡിസംബർ 14 ന് സ്റ്റാർസ്ബര്ഗ് (Starsbourg) പട്ടണത്തിൽ നടക്കുന്ന യുറോപ്യൻ പലമെന്റ്റ് സമ്മേളനത്തിൽ വച്ച് പ്രസിഡന്റ്‌ ജെർസി ബുസക് (Jerzy Buzek) സമ്മാനങ്ങൾ വിതരണം ചെയ്യും. :


</doc>
<doc id="165364" url="https://ml.wikipedia.org/wiki?curid=165364" title="കൗബോയ് (ചലച്ചിത്രം)">
കൗബോയ് (ചലച്ചിത്രം)

പി. ബാലചന്ദ്രകുമാർ സംവിധാനം ചെയ്ത് ആസിഫ് അലി നായകനായി 2013-ൽ പുറത്തിറങ്ങിയ മലയാളചലച്ചിത്രമാണ് കൗബോയ്. മൈഥിലി, ബാല എന്നിവർ മറ്റു പ്രധാന കഥാപാത്രങ്ങളെ അവതരിപ്പിച്ചിരിക്കുന്നു.



</doc>
<doc id="165368" url="https://ml.wikipedia.org/wiki?curid=165368" title="അൽമ - റേഡിയോ ടെലിസ്കോപ്പ് ശ്രേണി">
അൽമ - റേഡിയോ ടെലിസ്കോപ്പ് ശ്രേണി

ചിലിയുടെതലസ്ഥാനമായ സാന്ത്യാഗോയിൽ നിന്ന് 1700 കിലോമീറ്ററോളം വടക്കുഭാഗത്ത് അറ്റക്കാമ മരുഭൂമിയിൽ സ്ഥാപിച്ചിരിക്കുന്ന റേഡിയോ ദൂരദർശിനി ശ്രേണിയാണ് അൽമ. അറ്റക്കാമ ലാർജ്‌ മില്ലിമീറ്റർ/സബ്‌മില്ലിമീറ്റർ അറെയ് (അൽമ) എന്ന ഈ ബഹുരാഷ്ട്ര ജ്യോതിശ്ശാസ്ത്ര പ്രോജക്ട് ലോകത്തിൽ ഇപ്പോഴുള്ളതിൽ വെച്ച് ഏറ്റവും വലിയ റേഡിയോ ടെലസ്‌കോപ്പാണ്. നൂറു കോടി അമേരിക്കൻ ഡോളറാണ് ഇതിന്റെ ചെലവ്. 12മീറ്ററും 7 മീറ്ററും വ്യാസമുള്ള 66 റേഡിയോ ദൂരദർശിനികളാണ് ഇതിലുള്ളത്. 2011 സെപ്തംബർ 30 ന് ഈ ടെലസ്കോപ്പിന്റെ പ്രവർത്തനം ആരംഭിച്ചു. 2011 ഒക്ടോബർ 3ന് ഇതിൽ നിന്നുള്ള ആദ്യത്തെ ചിത്രം ലഭിച്ചു. എന്നാൽ ഔദ്യോഗികമായ ഉദ്ഘാടനം 2013 മാർച്ച് 13നാണ് ഉണ്ടായത്.
ചിലയിലെ ഒബ്‌സർവേറ്ററി പ്രവർത്തനങ്ങൾക്ക്‌ മേൽനോട്ടം കൊടുക്കുന്നത് യൂറോപ്യൻ സതേൺ ഒബ്‌സർവേറ്ററിയാണ്.
ഭൂമിയിൽ ഏറ്റവും ഉയരത്തിൽ സ്ഥാപിക്കപ്പെട്ട ടെലസ്കോപ്പ്, ഏറ്റവും ഉയർന്ന വ്യക്തതയുള്ള പ്രപഞ്ചചിത്രങ്ങൾ നൽകുന്ന വാനനിരീക്ഷണകേന്ദ്രം, ഏതു ബഹിരാകാശ ടെലസ്കോപ്പിനേക്കാളും വ്യക്തമായ കാഴ്ചനൽകുന്ന പര്യവേക്ഷണനിലയം, ഏറ്റവും വലുതും സംവേദനക്ഷമവുമായ അനുബന്ധ ഉപകരണങ്ങൾ സജ്ജീകരിച്ച ഒബ്സർവേറ്ററി, ഏറ്റവും നവീനമായ സോഫ്റ്റ്‌വേർസങ്കേതങ്ങൾ ഉപയോഗിക്കുന്ന നിരീക്ഷണ നിലയം. എന്നിങ്ങനെ നിരവധി സവിശേഷതകൾ അൽമയ്കുണ്ട്. 12 മീറ്റർവരെ വ്യാസമുള്ള 66 റേഡിയോ ടെലസ്കോപ്പുകൾ ഓപ്ടിക്കൽ ഫൈബർ ഉപയോഗിച്ച് അതിവിദഗ്ദ്ധമായി ബന്ധിപ്പിക്കുകയും 16 കിലോമീറ്റർ ചുറ്റളവിൽ അവയുടെ സ്ഥാനം ക്രമീകരിക്കുകയും ചെയ്യാൻകഴിയുന്ന നിരീക്ഷണകേന്ദ്രത്തിന്റെ കളക്ടിങ് ഏരിയ 71,000 ച.അടിയാണ്. 1.3 ബില്യൺ യുഎസ് ഡോളറാണ് പദ്ധതിയുടെ നിർമ്മാണച്ചെലവ്.
100 ടൺ ഭാരവും 12 മീറ്റർ വ്യാസവുമുള്ള ആന്റിനകൾ സമുദ്രനിരപ്പിൽ നിന്ന്‌ 5000മീറ്റർ ഉയരത്തിൽ സ്ഥിതിചെയ്യുന്ന ചജ്നാന്തോർ പീഠഭൂമിയിലാണ് സ്‌ഥാപിച്ചിട്ടുള്ളത്‌. യൂറോപ്യൻ സതേൺ ഒബ്‌സർവേറ്ററിയുടെ മേൽനോട്ടത്തിൽ ദി യൂറോപ്യൻ എഎംഇ കൺസോർഷ്യമാണ്‌ ആന്റിന നിർമ്മിച്ചത്‌. അമേരിക്ക, ജപ്പാൻ, കാനഡ തുടങ്ങിയ രാജ്യങ്ങളുടെ സഹകരണത്തോടെയാണ്‌ യൂറോപ്യൻ സതേൺ ഒബ്‌സർവേറ്ററി അറ്റക്കാമയിൽ ഇത് സ്‌ഥാപിച്ചത്‌. 2009 ലാണ്‌ ആദ്യത്തെ ആന്റിനയുടെ കൂട്ടിച്ചേർക്കൽ നടത്തിയത്‌. ഈ ടെലസ്‍കോപ്പ് വഴി ഗ്രഹങ്ങളുടെ ഉത്‌ഭവം, നക്ഷത്രങ്ങൾ, ഗ്യാലക്‌സി, പ്രപഞ്ചം തുടങ്ങിയവയെപ്പറ്റിയുള്ള പഠനങ്ങൾക്ക് പുതിയ ദിശാബോധം ലഭിക്കും. 
നക്ഷത്രങ്ങളുടെയും ഗ്രഹങ്ങളുടെയും ജനനത്തെക്കുറിച്ചാണ് അൽമ ആദ്യമായി പഠിക്കുന്നത്. പ്രപഞ്ചത്തിലെ ആദ്യ നക്ഷത്രങ്ങൾ , അവയുടെ ഘടന, ആകാശഗംഗയിലെ ഗ്രഹരൂപീകരണം, ഇവയെക്കുറിച്ചെല്ലാം വളരെ വ്യക്തതയുള്ള ചിത്രങ്ങളും കൃത്യമായ വിവരങ്ങളും അൽമ നൽകും. ഗലീലിയോയുടെ ടെലസ്കോപ്പുമുതൽ ഇങ്ങോട്ടുള്ള വാനനിരീക്ഷണ ചരിത്രത്തിലെ ഏറ്റവും വലിയ കുതിച്ചുചാട്ടമായാണ് ശാസ്ത്രലോകം അൽമ യെ കാണുന്നത്. പതിനാറുവർഷം മുമ്പ്, 1995ലാണ് അൽമ പദ്ധതി ആസൂത്രണംചെയ്തത്. യൂറോപ്യൻ സതേൺ ഒബ്സർവേറ്ററി, യുഎസിലെ നാഷണൽ സയൻസ് ഫൗണ്ടേഷൻ ‌, കനഡയിലെ നാഷണൽ റിസർച്ച് കൗൺസിൽ, നാഷണൽ അസ്ട്രോണമിക്കൽ ഒബ്സർവേറ്ററി ഓഫ് ജപ്പാൻ, തായ്വാനിലെ അക്കാഡെമിയ സിനിക്ക ഇൻസ്റ്റിറ്റ്യൂട്ട് ഓഫ് അസ്ട്രോണമി ആൻഡ് അസ്ട്രോഫിസിക്സ്, ചിലി റിപ്പബ്ലിക് എന്നിവരാണ് പദ്ധതിയുടെ പങ്കാളികൾ.



</doc>
<doc id="165380" url="https://ml.wikipedia.org/wiki?curid=165380" title="ആദം അഫ്സേലിയസ്">
ആദം അഫ്സേലിയസ്

സ്വീഡിഷ് വൈദ്യശാസ്ത്രജ്ഞനായ ആദം അഫ്സേലിയസ് ഒരു സസ്യശാസ്ത്ര പണ്ഡിതൻകൂടിയായിരുന്നു ' (1750–1837). അഫ്സേലിയസ് 1750-ൽ സ്വീഡനിലെ ലാർഫ് നഗരത്തിൽ ജനിച്ചു. പൊതുരംഗത്തും ഭരണത്തിലും അഫ്സേലിയസ് തന്റെ വ്യക്തിമുദ്ര പതിപ്പിച്ചിട്ടുണ്ട്. സഞ്ചാരപ്രിയനും പ്രകൃതിപഠനത്തിൽ തത്പരനുമായിരുന്ന ഇദ്ദേഹം 1792 മുതൽ ഏതാനും വർഷക്കാലം പശ്ചിമാഫ്രിക്കൻ തീരത്ത് താമസിക്കുകയുണ്ടായി. 1797-98-ൽ ലണ്ടനിലെ സ്വീഡിഷ് പ്രതിനിധി കാര്യാലയത്തിൽ ഇദ്ദേഹം ഒരു പ്രധാനോദ്യോഗസ്ഥനായിരുന്നു. 1812-ൽ സ്വീഡനിലെ മുഖ്യവിദ്യാഭ്യാസകേന്ദ്രമായ ഉപ്സാല സർവകലാശാലയിൽ വൈദ്യശാസ്ത്ര പ്രൊഫസറായി നിയമിതനായി. വൈദ്യശാസ്ത്രരംഗങ്ങളിൽ ഇദ്ദേഹത്തിന്റെ പ്രാഗല്ഭ്യം അതോടെ അംഗീകരിക്കപ്പെട്ടു. സ്വീഡനിൽ ജനിച്ച മറ്റൊരു സസ്യശാസ്ത്രജ്ഞനായ കാൾ ലിനയസിന്റെ (1707-78) ബഹുമാനാർഥം ഉപ്സാലയിൽ "ലിനയസ് ഇൻസ്റ്റിറ്റ്യൂട്ട്" സ്ഥാപിക്കുന്നതിൽ മുൻകൈയെടുത്തത് അഫ്സേലിയസ് ആയിരുന്നു. ലിനയസിന്റെ ജീവചരിത്രവും നിരവധി ശാസ്ത്രപ്രബന്ധങ്ങളും ഇദ്ദേഹം പ്രസിദ്ധീകരിച്ചിട്ടുണ്ട്. 1792 മുതൽ അദ്ദേഹം ആഫ്രിക്കയുടെ പടിഞ്ഞാറൻ തീരത്ത് ചെലവഴിച്ചു. 1812ൽ ഉപ്സല സർവകലാശാലയിലെ പ്രൊഫസ്സർ ആയി മാറി. 1837ൽ ഉപ്സലയിൽ അദ്ദേഹം മരിച്ചു. 




</doc>
<doc id="165381" url="https://ml.wikipedia.org/wiki?curid=165381" title="ഡ്യുയൽ">
ഡ്യുയൽ

സ്റ്റീവൻ സ്പിൽബർഗ്ഗ് സംവിധാനം ചെയ്ത ചിത്രം. 1971-ൽ പ്രദർശനം ചെയ്തു. ഒരു കാറും ഒരു ടാങ്കർ ട്രക്കും തമ്മിലുള്ള മത്സരമാണ് ചിത്രത്തിന്റെ കാതൽ. ചിത്രത്തിന്റെ രചന റിച്ചാർഡ് മാത്യൂസൺ. തന്റെ തന്നെ ചെറുകഥയെ ആസ്പദമാക്കി ചലചിത്രമാക്കിയിരിക്കുന്നു.
നായകൻ ഡേവിഡ്‌ മാൻ (ഡെന്നിസ്‌ വീവർ ) തന്റെ ചുമപ്പ്‌ സെഡാൻ കാറിൽ ഒരു മരുഭൂമിയിലൂടെ യാത്ര ചെയ്യുകയാണ്‌. ആ രണ്ടുവരിപ്പാതയിൽ ഒരു പഴയ ഓയിൽ ട്രക്കിനെ കാർ മറികടക്കാൻ ശ്രമിക്കുന്നു. പക്ഷെ ട്രക്ക്‌ ഡ്രൈവർ അതിനു സമ്മതിക്കുന്നില്ല. കുറഞ്ഞ വേഗതയിലാണ്‌ ട്രക്ക്‌ നീങ്ങുന്നത്‌. അതിൽ നിന്നും വരുന്ന കറുത്തപുക ഡേവിഡിനെ ശല്യം ചെയ്യുകയാണ്‌. എങ്കിലും ഒരു ഇടറോഡിന്റെ സഹായത്താൽ ഡേവിഡ്‌ ട്രക്കിനെ മറികടക്കുന്നു. ഒരു ഗ്യാസ്‌ നിറക്കുന്ന കേന്ദ്രത്തിലെത്തുന്ന കാറിനെ ട്രക്ക്‌ പിന്തുടരുകയാണ്‌. തുടർന്നും റോഡിലിറങ്ങുന്ന കാറിനെ മറികടക്കാൻ അനുവദിക്കാതെ ട്രക്ക്‌ ഓടുകയാണ്‌. ഒരു തവണ ട്രക്ക്‌ ഒതുങ്ങി കൊടുത്തെങ്കിലും മറ്റൊരു വാഹനത്തെ ഇടിക്കാൻ പോയ ഡേവിഡ്‌ , ലോറി ഡ്രൈവർ മനഃപൂർവം തന്നെ അപായപ്പെടുത്തുകയാണെന്ന് തിരിച്ചറിയുന്നു. 

സ്വരക്ഷക്കായി ഡേവിഡ്‌ ഒരു ഭക്ഷണശാലയിൽ കയറി വിശ്രമം കഴിഞ്ഞ്‌ പുറത്തേക്ക്‌ നോക്കിയപ്പോൾ കാണുന്നത്‌ ലോറി പുറത്ത്‌ പാർക്‌ ചെയ്തിരിക്കുന്നതാണ്‌. ലോറി ഡ്രൈവർ ആണെന്ന് തെറ്റിദ്ധരിച്ച്‌ ഡേവിഡ്‌ ഒരാളുമായി മൽപ്പിടുത്തം നടത്തി. ഹോട്ടലുടമ അവരെ പിന്തിരിപ്പിച്ചു. കുറച്ചു കഴിഞ്ഞ്‌ ലോറി പാഞ്ഞു പോയി. ഡേവിഡ്‌ യാത്ര തുടർന്നു. ഒരു വളവ്‌ എത്തിയപ്പോൾ ലോറി തന്നെ കാത്ത്‌ കിടക്കുന്നതു കണ്ട്‌ ഞെട്ടിയ ഡേവിഡ്‌ കാർ നിർത്തി നടന്ന് ലോറിക്കടുത്തേക്ക്‌ നീങ്ങിയെങ്കിലും അത്‌ കടന്നു കളഞ്ഞു. 

പിന്നീട്‌ ഒരു ഫോൺ ബൂത്തിൽ കയറി ഡേവിഡ്‌ പോലീസിനെ വിളിക്കുന്നു. പക്ഷെ ആ വിളി തടസ്സപ്പെടുത്തിക്കൊണ്ട്‌ ലോറി ബൂത്ത്‌ തകർക്കുന്നു. ഡേവിഡ്‌ തലനാരിഴയിൽ ചാടി രക്ഷപെട്ടു. ഒരു തീവണ്ടിപ്പാളത്തിൽ കാത്തുകിടക്കുന്ന ഡേവിഡിനെ ലോറി പിന്നിൽ നിന്ന് കുത്തി പാഞ്ഞുപോകുന്ന ട്രയിനിൽ ഇടിപ്പിക്കുന്നതിൽ നിന്നും തൽകാലം കാർ രക്ഷപ്പെടുന്നു. അവസാനം ഒരു കുന്നിൻ മുകളിൽ നിന്നും കാറിനെ കൊക്കയിലേക്ക്‌ തള്ളിയിടാനുള്ള ശ്രമത്തിൽ ലോറി അഘാധ ഗർത്തത്തിലേക്ക്‌ പതിക്കുന്നു. സിനിമയിൽ ഒരു സീനിലും കാണാത്ത ആ വില്ലന്റെ മുഖം അന്ത്യത്തിലും അജ്ഞാതമായി അവശേഷിക്കുന്നു. 


</doc>
<doc id="165398" url="https://ml.wikipedia.org/wiki?curid=165398" title="അബർഡീൻ">
അബർഡീൻ

സ്കോട്ട്‌ലൻഡിലെ ഒരു തുറമുഖനഗരമാണ് അബർഡീൻ. അബർഡീൻ കൌണ്ടിയുടെ ആസ്ഥാനമായ ഈ പട്ടണം ഡീ, ഡോൺ എന്നീ നദീമുഖങ്ങൾക്കിടയിൽ സ്ഥിതിചെയ്യുന്നു. ഡീ നദീമുഖം തുറമുഖത്തിന്റെ പ്രകൃതിസൗകര്യങ്ങളെ വർധിപ്പിക്കുന്നു. സ്കോട്ട്ലൻഡിലെ വാണിജ്യ-വ്യവസായ-വിദ്യാഭ്യാസകേന്ദ്രമായ അബർഡീൻ മനോഹരമായ നഗരമാണ്. ദൂരക്കാഴ്ചയിൽ വെള്ളിപോലെ തിളങ്ങുന്ന ചാരനിറത്തിലുള്ള ഗ്രാനൈറ്റ് കല്ലുകളാൽ നിർമ്മിക്കപ്പെട്ടിരിക്കുന്ന കെട്ടിടങ്ങൾ നഗരത്തെ ആകർഷകമാക്കുന്നു. വൻ വ്യവസായങ്ങളുടെ കുറവ് ശുചിത്വം നിലനിർത്തുവാൻ സഹായിക്കുന്നു. "കടൽക്കരയിലെ വെള്ളിനഗരം" എന്നാണ് തദ്ദേശീയർ അബർഡീനെ വിശേഷിപ്പിക്കുന്നത്.

മത്സ്യബന്ധനമാണ് മുഖ്യതൊഴിൽ; തെക്കൻ നഗരങ്ങളിലേക്ക് ട്രെയിൻ മാർഗ്ഗം മത്സ്യം കയറ്റുമതി ചെയ്യുന്നുണ്ട്. രോമവസ്ത്രങ്ങൾ നിർമ്മിക്കുന്നതും ഗ്രാനൈറ്റ് കല്ലുകൾ ചെത്തുന്നതുമാണ് പ്രധാന വ്യവസായങ്ങൾ. ഇവ കൂടാതെ പല ചെറുകിട വ്യവസായങ്ങളും അഭിവൃദ്ധിപ്പെട്ടിട്ടുണ്ട്. അബർഡീന്റെ പ്രാധാന്യം മുഖ്യമായും ഒരു ഒഴിവുകാലസങ്കേതമെന്ന നിലയ്ക്കാണ്. ഡോൺനദിക്കു കുറുകെയുള്ള ബ്രിജ് ഓ ബാൾഗോണി (Brig O' balgownie) പാലം 14-ആം നൂറ്റാണ്ടിൽ നിർമ്മിക്കപ്പെട്ടതാണ്. ഇവിടത്തെ സർവകലാശാല 1494-ൽ സ്ഥാപിക്കപ്പെട്ടു.

യു.എസ്സിലെ തെക്കേ ഡെക്കോട്ടാ സംസ്ഥാനത്തിലും അബർഡീൻ എന്നു പേരുള്ള ഒരു നഗരമുണ്ട്. റെയിൽവേ കേന്ദ്രമെന്ന നിലയിൽ വ്യാപാര പ്രാധാന്യമുള്ള ഒരു നഗരമാണ് ഇത്.



</doc>
<doc id="165399" url="https://ml.wikipedia.org/wiki?curid=165399" title="എം. കുഞ്ഞുകൃഷ്ണൻ നാടാർ">
എം. കുഞ്ഞുകൃഷ്ണൻ നാടാർ

ഒന്നും, രണ്ടും, നാലും കേരളനിയമസഭകളിൽ പാറശ്ശാല നിയോജകമണ്ഡലത്തേയും നാലാം കേരളനിയമസഭയിൽ കോവളം നിയോജകമണ്ഡലത്തേയും പ്രതിനിധീകരിച്ച ഒരു രാഷ്ട്രീയ നേതാവായിരുന്നു എം. കുഞ്ഞുകൃഷ്ണൻ നാടാർ (3 ഏപ്രിൽ 1911 - 15 ഓഗസ്റ്റ് 1978). കോൺഗ്രസ് പ്രതിനിധിയായാണ് ഇദ്ദേഹം ഒന്നും അഞ്ചും കേരള നിയമസഭയിലേക്കെത്തിയത്. രണ്ടാം കേരള നിയമസഭയിൽ സ്വതന്ത്രനായും നാലാം കേരളനിയമസഭയിൽ കോൺഗ്രസ് സോഷ്യലിസ്റ്റ് പാർട്ടി പ്രതിനിധിയായുമാണ് ഇദ്ദേഹം തിരഞ്ഞെടുക്കപ്പെട്ടത്. "മല്ലൻ നാടാർ" എന്നായിരുന്നു പിതാവിന്റെ പേര്.

കാഞ്ഞിരംകുളം ഗ്രാമപഞ്ചായത്ത് പ്രസിഡന്റ്, കേരള നാടാർ മഹാജനസംഘം പ്രസിഡന്റ്, ദക്ഷിണേന്ത്യൻ കളരിപയറ്റ് മർമ്മ അസോസിയേഷൻ പ്രസിഡന്റ്, കേരള കരകൗശലവികസന ബോർഡ് ചെയർമാൻ എന്നീ നിലകളിലും കുഞ്ഞുകൃഷ്ണൻ നാടാർ പ്രവർത്തിച്ചിരുന്നു. മർമ്മശാസ്ത്ര പീഡിക എന്ന ഒരു പുസ്തകവും ഇദ്ദേഹത്തിന്റേതായിട്ടുണ്ട്.


</doc>
<doc id="165400" url="https://ml.wikipedia.org/wiki?curid=165400" title="യുവേഫ ചാമ്പ്യൻസ് ലീഗ്">
യുവേഫ ചാമ്പ്യൻസ് ലീഗ്

1955 മുതൽ യുവേഫ സംഘടിപ്പിക്കുന്ന ഒരു അന്താരാഷ്ട്ര ഫുട്ബോൾ ടൂർണമെന്റ് ആണ് യുവേഫ ചാമ്പ്യൻസ് ലീഗ് അഥവാ ചാമ്പ്യൻസ് ലീഗ്. യൂറോപ്യൻ ചാമ്പ്യൻ ക്ലബ്സ് കപ്പ് അഥവാ യൂറാപ്യൻ കപ്പ് എന്നാണ് ഈ മത്സരം ആദ്യം അറിയപ്പെട്ടിരുന്നത്. യൂറോപ്പിലെ ഏറ്റവും മികച്ച ഫുട്ബോൾ ക്ലബ്ബുകളാണ് ഈ ടൂർണമെന്റിൽ മത്സരിക്കുന്നത്.

ഈ ടൂര്നമെന്റിലെ ഏറ്റവും മികച്ച ക്ലബ്ബ് റയൽ മാഡ്രിഡ്‌ ആണ് , 12 കിരീടങ്ങളുടെ തിളക്കത്തിൽ ആണ് ക്ലബ് , പിന്നാലെ തന്നെ ഏ സി മിലാൻ 7 കിരീടങ്ങൾ , ബയെര്ൻ 5 , ബാര്സ 5 , ലിവർപ്പൂൽ 5 എന്നിവയാണ് മറ്റു പ്രധാന ടീമുകൾ 


</doc>
<doc id="165406" url="https://ml.wikipedia.org/wiki?curid=165406" title="എം.പി. ഗംഗാധരൻ">
എം.പി. ഗംഗാധരൻ

മൂന്ന്, നാല്, അഞ്ച്, ആറ്, ഏഴ്, പതിനൊന്ന് കേരളനിയമസഭയിലെ അംഗവും മുൻ ജലസേചനവകുപ്പ് മന്ത്രിയുമായിരുന്നു എം.പി. ഗംഗാധരൻ (15 ജൂലൈ 1934 - 31 ഒക്ടോബർ 2011). പി. ശങ്കരപ്പണിക്കരുടേയും എം. മാധവിയമ്മയുടെയും മകനായി 1934 ജൂലൈ 15നാണ് എം.പി. ഗംഗാധരൻ ജനിച്ചത്. എ.കെ. ശാന്തകുമാരിയാണ് ഭാര്യ, രണ്ട് ആൺകുട്ടികളും ഒരു പെൺകുട്ടിയും ഇദ്ദേഹത്തിനുണ്ട്. ഹൃദയാഘാതത്തെത്തുടർന്ന് 2011 ഒക്ടോബർ 31-ന് തിരുവനന്തപുരത്തെ ഒരു സ്വകാര്യ ആശുപത്രിയിൽ വച്ച് മരണമടഞ്ഞു.

നിയമത്തിൽ ബിരുദധാരിയായ ഇദ്ദേഹം 1970-ലെ‍ ഉപതെരഞ്ഞെടുപ്പിലൂടെയാണ് കേരളനിയമസഭയിൽ അംഗമാകുന്നത്. മൂന്നും നാലും നിയമസഭകളിൽ നിലമ്പൂർ നിയോജകമണ്ഡലത്തേയും, അഞ്ചും, ഏഴും, പതിനൊന്നും നിയമസഭകളിൽ പൊന്നാനി മണ്ഡലത്തേയും, ആറാം നിയമസഭയിൽ പട്ടാമ്പി നിയോജകമണ്ഡലത്തേയുമാണ് ഇദ്ദേഹം പ്രതിനിധീകരിച്ചത്. പതിനൊന്നാം നിയമസഭയിൽ എംഎൽഎയായെങ്കിലും കരുണാകരന്റെ നേതൃത്തിൽ കോൺഗ്രസിലുണ്ടായ പിളർപ്പിനെ തുടർന്ന് 2005 ജൂലൈ 5-ന് അംഗത്വം രാജിവച്ചു. 1982 മുതൽ 86 വരെ കരുണാകരൻ മന്ത്രിസഭയിൽ ജലസേചനമന്ത്രിയായി പ്രവർത്തിച്ച അദ്ദേഹത്തിന് മകളെ പ്രായപൂർത്തിയവാതെ വിവാഹം ചെയ്തയച്ചതിന് രാജിവെക്കേണ്ടി വന്നു. ജലസേചനമന്ത്രിയായിരിക്കുമ്പോൾ പൈപ്പിടലിന്റെ പേരിലുള്ള ആരോപണങ്ങൾക്കും വിധേയനാവേണ്ടി വന്നിട്ടുണ്ട്. കോൺഗ്രസ് പാർലമെന്റ് പാർട്ടി ഉപനേതാവ്, മലപ്പുറം ഡി.സി.സി പ്രസിഡന്റ്, ഐ.എൻ.സി വർക്കിങ് കമ്മറ്റി മെമ്പർ, കെ.പി.സി.സി ജനറൽ സെക്രട്ടറി എന്നീ നിലകളിൽ പ്രവർത്തിച്ചിട്ടുണ്ട്. കരുണാകരൻ രൂപീകരിച്ച ഡി.ഐ.സി.കെയിൽ സജീവമായിരുന്നു. ഡി.ഐ.സി സ്ഥാനാർഥിയായി തിരുവനന്തപുരത്ത് മൽസരിച്ച് തോറ്റു. കരുണാകരൻ കോൺഗ്രസിലേക്ക് മടങ്ങിയപ്പോഴും മുരളീധരനോടൊപ്പം എൻ.സി.പിയിൽ തുടർന്നു. വാട്ടർ അഥോറിട്ടിയുടെയും കെ.ടി.ഡി.സിയുടെയും ചെയർമാനായിരുന്നു.


</doc>
<doc id="165416" url="https://ml.wikipedia.org/wiki?curid=165416" title="കെ.കെ. വിശ്വനാഥൻ">
കെ.കെ. വിശ്വനാഥൻ

ആധുനികകേരളത്തിന്റെ ചരിത്രത്തിൽ പ്രകടമായ മാറ്റങ്ങളുണ്ടാക്കി തന്റേതായ വ്യക്തിമുദ്ര പതിപ്പിച്ച ഒരു രാഷ്ട്രീയനേതാവും തൊഴിലാളിസംഘടനാപ്രവർത്തകനും നിയമജ്ഞനും സമൂഹപരിഷ്കർത്താവുമായിരുന്നു കമ്പന്തോടത്ത് കുഞ്ഞൻ വിശ്വനാഥൻ എന്ന കെ.കെ. വിശ്വനാഥൻ(14 നവംബർ 1914- 17 ഓഗസ്റ്റ് 1992). 1914 നവംബർ 4ന് കൊച്ചിയിലെ മട്ടാഞ്ചേരിയിലാണ് വിശ്വനാഥൻ ജനിച്ചത്. തൃശ്ശൂർ സെന്റ് തോമാസ് കോളേജ്, എറണാകുളം മഹാരാജാസ് കോളേജ്, തിരുവനന്തപുരം ലോ കോളേജ് എന്നീ കലാലയങ്ങളിൽ പഠനം പൂർത്തിയാക്കി. 1938ൽ മദ്രാസ് സർവ്വകലാശാലയിൽ നിന്നും നിയമത്തിൽ ബിരുദമെടുത്തു.

1938-ൽ കൊച്ചിയിൽ അഭിഭാഷകനായി സന്നത് എടുത്തു. അതോടൊപ്പം തന്നെ അവിടത്തെ ഒരു ഹൈസ്കൂളിന്റെ മാനേജ്മെന്റ് ചുമതലയേൽക്കുകയും തൊഴിലാളിയൂണിയൻ പ്രവർത്തനങ്ങളിൽ പങ്കെടുക്കുകയും ചെയ്തു. തുറമുഖ തൊഴിലാളി യൂണിയന്റെ സംഘാടകനേതാക്കളിൽ പ്രമുഖനായിരുന്നു വിശ്വനാഥൻ. പിന്നീടിദ്ദേഹം ഇന്ത്യൻ നാഷണൽ കോൺഗ്രസ്സിന്റെ കൊച്ചി രാജ്യത്തെ പ്രാദേശികരൂപമായിരുന്ന പ്രജാമണ്ഡലത്തിൽ ചേർന്നു. 1948ൽ പ്രജാമണ്ഡലത്തിന്റെ ടിക്കറ്റിൽ കൊച്ചി ലെജിസ്ലേറ്റീവ് കൌൺസിലിലേക്കു് തെരഞ്ഞെടുക്കപ്പെട്ടു. 1949ൽ കൊച്ചിയും തിരുവിതാംകൂറും ലയിച്ചു് തിരുക്കൊച്ചി ആയിത്തീർന്നപ്പോൾ സ്വാഭാവികമായും തിരുക്കൊച്ചി സ്റ്റേറ്റ് അസംബ്ലി മെംബറുമായി. 1950ൽ കൊച്ചി പ്രജാമണ്ഡലത്തിന്റെ ആഹ്വാനമനുസരിച്ചു് അന്നത്തെ പ്രജാമണ്ഡലം നിയമസഭാംഗങ്ങൾ ഒന്നടങ്കം രാജി വെച്ചപ്പോൾ വിശ്വനാഥനും ആ കൂട്ടത്തിൽ മുമ്പിലുണ്ടായിരുന്നു. അതോടെ അദ്ദേഹം വ്യാപകമായ ജനക്ഷേമപരിപാടികളിലേക്കു് കൂടുതൽ ശ്രദ്ധ തിരിച്ചു. കൊച്ചി മേഖലയിലെ ശ്രദ്ധേയനായ സാമൂഹ്യസേവകനും കോൺഗ്രസ്സ് നേതാവും എന്നു പേരെടുത്തു.

1956 നവംബർ ഒന്നിന് ഐക്യകേരളം നിലവിൽ വന്നതിനേത്തുടർന്ന് 1957ൽ നടന്ന തെരഞ്ഞെടുപ്പിൽ ഇ.എം.എസ്. നമ്പൂതിരിപ്പാടിന്റെ നേതൃത്വത്തിൽ ലോകത്തിലാദ്യമായി ബാലറ്റ് തെരഞ്ഞെടുപ്പിലൂടെ ഒരു കമ്യൂണിസ്റ്റ് സർക്കാർ കേരളത്തിൽ നിലവിൽ വന്നു. കെ.കെ.വിശ്വനാഥനും ഈ നിയമസഭയിലെ ഒരു പ്രതിപക്ഷാംഗമായിരുന്നു. കേരളത്തിലെ കോൺഗ്രസ്സ് ലെജിസ്ലേറ്റീവ് പാർട്ടിയുടെ സെക്രട്ടറിയായി അദ്ദേഹം നിയമിക്കപ്പെട്ടു. സമൂഹത്തിന്റെ താഴേക്കിടയിൽ ജീവിച്ചുപോന്നിരുന്ന വിഭാഗങ്ങൾക്കു് കൂടുതൽ അഭിവൃദ്ധിയും ഉന്നമനവും പ്രാപ്യമാക്കുക എന്ന ലക്ഷ്യത്തിലേക്ക് അദ്ദേഹം ദത്തശ്രദ്ധനായി. അതോടൊപ്പം മികച്ച പാർലമെന്റേറിയൻ എന്ന നിലയിൽ സഭയ്ക്കകത്തും പുറത്തും ശ്രദ്ധ നേടി. എതിരാളികൾക്കുപോലും സുസമ്മതനായിരുന്ന അദ്ദേഹത്തിന്റെ ഭൂപരിഷ്കരണനിയമങ്ങളിലെ വൈദഗ്ദ്യം ആ മന്ത്രിസഭ തുടങ്ങിവെച്ച ഭൂപരിഷ്കരണപ്രസ്ഥാനത്തിന് ശക്തമായ മുതൽക്കൂട്ടായി. ഇക്കാലഘട്ടത്തിൽ സാമൂഹ്യ-രാഷ്ട്രീയപ്രവർത്തനങ്ങളിൽ കൂടുതൽ ശ്രദ്ധ കേന്ദ്രീകരിക്കാനായി അദ്ദേഹം തന്റെ തൊഴിലായിരുന്ന അഭിഭാഷകവൃത്തിയിൽ നിന്നും പൂർണ്ണമായി വിരമിച്ചു. വിമോചനസമരത്തിനുശേഷം നടന്ന 1959ലെ പൊതുതെരഞ്ഞെടുപ്പിൽ വിശ്വനാഥൻ ഭീമമായ ഭൂരിപക്ഷത്തോടെ വീണ്ടും നിയമസഭയിലേക്കെത്തി. പുതുതായി രൂപം കൊണ്ട കൂട്ടുമന്ത്രിസഭയ്ക്കും തുടർന്നു വന്ന കോൺഗ്രസ്സ് മന്ത്രിസഭയ്ക്കും, അതിനകം രൂപം പൂണ്ടിരുന്ന ഭൂപരിഷ്കരണനിയമങ്ങൾ പ്രായോഗികവിജയമാക്കിത്തീർക്കുന്നതിൽ അദ്ദേഹം അതിശക്തമായ പിന്തുണനൽകി. ഇതേ അവസരത്തിൽ "ദി റിപ്പബ്ലിൿ" എന്ന പേരിൽ ഒരു മലയാളം വാരികയുടെ പത്രാധിപരായി അദ്ദേഹം സ്ഥാന വഹിച്ചു. കോൺഗ്രസ്സിന്റെ നയങ്ങളും കർമ്മപരിപാടികളും സംബന്ധിച്ച വിവരങ്ങൾ ഫലവത്തായി സാധാരണ ജനങ്ങളിലേക്കെത്തിക്കാൻ ഈ വാരിക അദ്ദേഹത്തെ സഹായിച്ചു.

1957-60, 1960-64 എന്നീ കാലഘട്ടങ്ങളിൽ അദ്ദേഹം കോൺഗ്രസ്സ് ലെജിസ്ലേറ്റീവ് പാർട്ടിയുടെ സെക്രട്ടറിയായി തുടർന്നു. 1966 മുതൽ 69 വരെ കേരള പ്രദേശ് കോൺഗ്രസ്സ് കമ്മിറ്റിയുടെ കാര്യദർശിയുമായിരുന്നു. 1966ൽ കേരളത്തിൽ വെച്ചു നടന്ന പ്രഥമ എ.ഐ.സി.സി. സമ്മേളനത്തിന്റെ (കൊച്ചി) വമ്പിച്ച വിജയത്തിനു് അദ്ദേഹത്തിന്റെ മികച്ച സംഘടനാപാടവം കാരണമായി. 1969ൽ ദേശീയതലത്തിൽ ഇന്ത്യൻ നാഷണൽ കോൺഗ്രസ്സ് പിളർന്നു. താൽക്കാലിക കെ.പി.സി.സി. കൺവീനർ എന്ന ഉത്തരവാദിത്തം ഏറ്റെടുത്ത അദ്ദേഹം തന്റെ കക്ഷിയ്ക്കു് കേരളത്തിൽ ഉറച്ച അടിസ്ഥാനവും ശക്തിയും വീണ്ടെടുക്കാനുള്ള ഭഗീരഥപ്രയത്നത്തിൽ ഏർപ്പെട്ടു. 1970ൽ കെ.പി.സി.സി.യുടെ അദ്ധ്യക്ഷനായി തെരഞ്ഞെടുക്കപ്പെട്ടു. 1972ൽ അതേ സ്ഥാനത്തേക്കു് വീണ്ടും അദ്ദേഹം തന്നെ നിയമിതനായി.
പാർലമെന്ററി രാഷ്ട്രീയത്തിനു പുറത്തും അദ്ദേഹത്തിന്റെ സേവനങ്ങൾ ജനങ്ങൾക്കുപകാരപ്പെട്ടു. കെ. കെ. വിശ്വനാഥൻ ഒന്നും രണ്ടും പഞ്ചവത്സരപദ്ധതികളിൽ പട്ടികജാതി/പട്ടികവർഗ്ഗക്ഷേമപരിപാടികളുടെ സംസ്ഥാന മൂല്യനിർണ്ണയസമിതിയുടെ ചെയർമാനായിരുന്നു.കേരള സംസ്ഥാന ഭക്ഷ്യക്ഷേമ ഉപദേശകസമിതി, ആരോഗ്യക്ഷേമ ഉപദേശകസമിതി, ഭൂപരിഷ്കരണത്തിനു വേണ്ടിയുള്ള ഉന്നതാധികാര സമിതി, എസ്റ്റിമേറ്റ്സ് കമ്മിറ്റി, ഇൻഷൂറൻസ് കമ്മിറ്റി, റൂൾസ് കമ്മിറ്റി എന്നിവയിലെല്ലാം വിവിധകാലഘട്ടങ്ങളിൽ അംഗമായിരുന്നിട്ടുണ്ടു്. ശ്രീനാരായണഗുരുവിന്റെ ജന്മശതാബ്ദി പ്രമാണിച്ചു് സംഘടിപ്പിച്ച അഖിലേന്ത്യാ പ്രദർശനത്തിനു നേതൃത്വം നൽകിയതും അദ്ദേഹമായിരുന്നു. ശ്രീനാരായണ ധർമ്മ പരിപാലന യോഗത്തിന്റെ അദ്ധ്യക്ഷൻ ആയും സ്ഥാനം വഹിച്ചിട്ടുണ്ടു്.
ഇരുപതു വർഷത്തോളം തൊഴിലാളിക്ഷേമപ്രവർത്തനങ്ങളിൽ ഏറെ ശ്രദ്ധ പതിപ്പിച്ച അദ്ദേഹം പിൽക്കാലത്തു് അവർക്കു പ്രയോജനപ്രദമായ പല നിയമങ്ങളും പദ്ധതികളും നടപ്പിലാക്കാൻ അതാതുകാലത്തെ സർക്കാരുകൾക്കു് പ്രേരണ നൽകി. കൊച്ചി രാജ്യത്തെ ഉത്തരവാദിത്തഭരണത്തിനു വഴിയിട്ട പ്രായപൂർത്തി വോട്ടവകാശത്തിനു വേണ്ടി വിശ്വനാഥൻ ഗണ്യമായ പ്രയത്നം നടത്തി. കോൺഗ്രസ്സിലെ അദ്ദേഹത്തിന്റെ പ്രവർത്തനകാലത്ത് കെ.പി.സി.സി. പുനഃസംഘടിപ്പിക്കാനും അതിനുള്ളിൽ ന്യൂനപക്ഷ/അധഃകൃതവിഭാഗങ്ങൾക്കും ചെറുപ്പക്കാർക്കും മെച്ചപ്പെട്ട പ്രാതിനിധ്യം ഉറപ്പാക്കുവാനും അദ്ദേഹം യത്നിച്ചു. അദ്ദേഹത്തിന്റെ ഈ നയം കോൺഗ്രസ്സിനെ കൂടുതൽ ജനാധിപത്യപരവും സർവ്വസമ്മതവും സമൂഹനിരപേക്ഷവും ആക്കിത്തീർത്തു. ഹരിജനങ്ങൾ പ്രവർത്തിപ്പിക്കുന്ന ഭക്ഷണശാലകളും മറ്റും കൂടുതലായി തുറക്കുന്നതിനു വേണ്ടി അദ്ദേഹം പ്രോത്സാഹിപ്പിച്ചു. അദ്ദേഹത്തിന്റെ മുഖ്യകാർമ്മികത്വത്തിലായിരുന്നു കോൺഗ്രസ്സിന്റെ ഒരു പോഷകസംഘടനയായ സേവാ ദൾ വികസിപ്പിച്ചു് 25,000 അംഗങ്ങളുള്ള ഒരു വൻ‌സംഘമായി മാറിയതു്.

കേരളത്തിലെ ദീർഘമായ അദ്ദേഹത്തിന്റെ സാമൂഹ്യസേവനകാലഘട്ടങ്ങളിൽ വിപ്ലവാത്മകമായ പല പരിവർത്തനങ്ങൾക്കും സംസ്ഥാനം സാക്ഷിയായി. മേലാളികളും എതിരാളികളും അനുയായികളും അടക്കം എല്ലാ വൃത്തങ്ങളിൽനിന്നും ആദരവും പ്രതീക്ഷയും സമ്പാദിക്കാൻ അദ്ദേഹത്തിന്റെ ബൌദ്ധികസത്യസന്ധതയും ജ്ഞാനവും കാരണമായി. മുതിർന്നവർക്കു് അദ്ദേഹത്തിന്റെ സുതാര്യമായ ആർജ്ജവമായിരുന്നു പ്രിയങ്കരമെങ്കിൽ വളർന്നുവരുന്ന പുതുതലമുറയ്ക്കു് അദ്ദേഹം ഒരു വഴികാട്ടിയും ദർശകനും സുഹൃത്തുമായി.

1973 ഏപ്രിൽ നാലാം തീയതി മുതൽ 1978 ആഗസ്റ്റ് 14 വരെ ഗുജറാത്തിലെ ഗവർണർ ആയിരുന്നു. 1974 ഫെബ്രുവരിയിൽ ഗുജറാത്തിലെ മന്ത്രിസഭ പിരിച്ചുവിട്ട് അവിടെ രാഷ്ട്രപതി ഭരണം ഏർപ്പെടുത്തി. ഇക്കാലഘട്ടത്തിൽ രാഷ്ട്രപതിയുടെ പ്രതിപുരുഷനായ സംസ്ഥാനഗവർണർ ആണു് സംസ്ഥാനഭരണം നടത്തിക്കൊണ്ടുപോവേണ്ടതു്. ഗുജറാത്തിലെ അക്കാലത്തെ രാഷ്ട്രീയസാഹചര്യങ്ങൾ മൂലം 16 മാസത്തോളം നീണ്ടുനിന്ന ഈ ഭരണഘട്ടം ഇന്ത്യയുടെ ചരിത്രത്തിലാദ്യമായി ആറുമാസത്തിനു മേലെ നിലനിന്ന രാഷ്ട്രപതിഭരണം എന്ന നിലയിൽ ശ്രദ്ധിക്കപ്പെട്ടു. അക്കാലത്തു് അദ്ദേഹം നടത്തിയിരുന്ന പ്രതിവാര റേഡിയോ പ്രക്ഷേപണങ്ങൾ സംഗ്രഹിച്ചു് “രാഷ്ട്രപതി ഭരണത്തിലൂടെ” എന്ന പേരിൽ ഗുജറാത്ത് സർക്കാർ ഒരു ഗ്രന്ഥം പ്രസിദ്ധീകരിച്ചിട്ടുണ്ടു്.

ഇന്ത്യയിലെത്തന്നെ എക്കാലത്തേയും മികച്ച ഒരു നിയമനിർമ്മാതാവും നിയമപണ്ഡിതനും എന്ന നിലയിൽ വ്യക്തിമുദ്ര പതിപ്പിച്ച അദ്ദേഹം 1992 ആഗസ്റ്റ് 17ന് അന്തരിച്ചു.



</doc>
<doc id="165418" url="https://ml.wikipedia.org/wiki?curid=165418" title="ആഴ്സണൽ സ്റ്റേഡിയം">
ആഴ്സണൽ സ്റ്റേഡിയം

വടക്കൻ ലണ്ടനിലെ ഹൈബറിയിൽ സ്ഥിതിചെയ്തിരുന്ന ഒരു ഫുട്ബോൾ സ്റ്റേഡിയമാണ് ആഴ്സണൽ സ്റ്റേഡിയം. 1913 സെപ്റ്റംബർ 6 മുതൽ 2006 മേയ് 7 വരെ ആഴ്സണലിന്റെ ആസ്ഥാനമായിരുന്നു ഇത്. ഹൈബറി എന്നായിരുന്നു ഈ സ്റ്റേഡിയം പരക്കെ അറിയപ്പെട്ടിരുന്നത്. "ദ ഹോം ഓഫ് ഫുട്ബോൾ" എന്ന വിളിപ്പേരിലും അറിയപ്പെട്ടിരുന്നു.


</doc>
<doc id="165420" url="https://ml.wikipedia.org/wiki?curid=165420" title="കേരള വാട്ടർ അതോറിറ്റി">
കേരള വാട്ടർ അതോറിറ്റി

കേരളത്തിൽ ശുദ്ധജലം വിതരണം ചെയ്യാൻ കേരള സർക്കാരിനു കീഴിൽ പ്രവർത്തിക്കുന്ന സ്വയംഭരണസ്ഥാപനമാണ് കേരള വാട്ടർ അതോറിറ്റി. 1984ലാണ് ഈ സ്ഥാപനം രൂപീകരിക്കപ്പെട്ടത്. അതുവരെ പബ്ലിക് ഹെൽത്ത് എന്ജിനീയറിംഗ് വകുപ്പ് (പി.എച്.ഇ.ഡി.) എന്ന സർക്കാർ വകുപ്പിനായിരുന്നു ജലവിതരണത്തിന്റെ ചുമതല. തുടക്കത്തിൽ ഈ സ്ഥാപനത്തിന്റെ പേര് കേരള വാട്ടർ ആന്റ് വെസ്റ്റ്‌ വാട്ടർ അതോറിറ്റി എന്നായിരുന്നു. പിന്നീട് 1986 ഇൽ കേരള വാട്ടർ സപ്ലേ ആന്റ് സ്വിവരേജ് ആക്റ്റ് പാസാക്കുകയും സ്ഥാപനത്തിന്റെ പേര് കേരള വാട്ടർ അതോറിറ്റി എന്നാക്കി മാറ്റുകയും ചെയ്തു.

കേരളത്തിലെ കുടിവള്ള വിതരണത്തിന്റെയും മലിനജല നിർമ്മാർജ്ജനത്തിന്റെയും ഉത്തരവാദിത്തം ഈ സ്ഥാപനത്തിൽ നിക്ഷിപ്തമാണ്.

കേരള സർക്കാരിന്റെ ജലവിഭവ വകുപ്പിന് കീഴിലാണ് ഈ സ്ഥാപനം പ്രവർത്തിക്കുന്നത്. ജലവിഭവ വകുപ്പ് പ്രിൻസിപ്പൽ സെക്രട്ടറി അഥവാ സെക്രട്ടറി ആണ് ഈ സ്ഥാപനത്തിന്റെ ചെയർമാൻ. വാട്ടർ അതോറിറ്റി ബോർഡ് ആണ് ഏറ്റവും ഉയർന്ന ഭരണ കേന്ദ്രം. ചെയർമാനു പുറമേ ധനകാര്യ വകുപ്പ് സെക്രട്ടറി, തദ്ദേശ ഭരണ വകുപ്പ് സെക്രട്ടറി, തദ്ദേശ ഭരണ വകുപ്പ് പ്രിൻസിപ്പൽ സെക്രട്ടറി എന്നിവർ ബോർഡിൽ അംഗങ്ങളാണ്. വാട്ടർ അതോറിട്ടിയിലെ ഉദ്യോഗസ്ഥരായ മാനേജിംഗ് ഡയറക്ടർ, ടെക്നിക്കൽ മെമ്പർ, അക്കൌണ്ട്സ് മെമ്പർ എന്നിവരും സർക്കാർ നോമിനേറ്റു ചെയ്യുന്ന തദ്ദേശ സ്ഥാപനങ്ങളിലെ മൂന്നു അംഗങ്ങളും കൂടി അടങ്ങുന്നതാണ് വാട്ടർ അതോറിറ്റി ബോർഡ്. 

കേരള വാട്ടർ അതോറിറ്റി 71 നഗര കുടിവള്ള പദ്ധതികളും 2117 ഗ്രാമീണ കുടിവെള്ള പദ്ധതികളും അടക്കം ആകെ 2188 പദ്ധതികൾ വടത്തി വരുന്നു. കേരളത്തിലെ ആകെ ജനസംഖ്യയുടെ 77.1% കേരള വാട്ടർ അതോറിറ്റിയുടെ കുടിവെള്ളം ഉപയോഗിക്കുന്നു.



</doc>
<doc id="165430" url="https://ml.wikipedia.org/wiki?curid=165430" title="ദ ഫുട്ബോൾ ലീഗ്">
ദ ഫുട്ബോൾ ലീഗ്

ഇംഗ്ലണ്ടിലെ ഒരു പ്രൊഫഷണൽ ഫുട്ബോൾ ലീഗാണ് ദ ഫുട്ബോൾ ലീഗ്. ഇംഗ്ലണ്ടിലെയും വെയിൽസിലെയും പ്രൊഫഷണൽ ഫുട്ബോൾ ക്ലബ്ബുകളാണ് ഈ ലീഗിൽ പങ്കെടുക്കുന്നത്. 1888-ൽ സ്ഥാപിതമായ ഫുട്ബോൾ ലീഗ് ലോകത്തിലെ ഏറ്റവും പഴയ പ്രൊഫഷണൽ ഫുട്ബോൾ ലീഗാണ്.


</doc>
<doc id="165439" url="https://ml.wikipedia.org/wiki?curid=165439" title="ഇന്ത്യൻ അസോസിയേഷൻ ഫോർ ദി കൾട്ടിവേഷൻ ഓഫ് സയൻസ്">
ഇന്ത്യൻ അസോസിയേഷൻ ഫോർ ദി കൾട്ടിവേഷൻ ഓഫ് സയൻസ്

ശാസ്ത്രത്തിൻറെ അത്യാധുനിക മേഖലകളിൽ ഉയർന്ന നിലവാരത്തിലുളള മൌലിക ഗവേഷണപഠനങ്ങൾക്ക് പ്രചോദനമാകാൻ 1876-ൽ കൊൽക്കത്തയിൽ സ്ഥാപിതമായ ഈ സ്ഥാപനം,ഐ.എ.സി.എസ്, കൾട്ടിവേഷൻ എന്നീ ചുരുക്കപ്പേരുകളിലും അറിയപ്പെടുന്നു. പരോപകാര തത്പരനായിരുന്ന മഹേന്ദ്ര ലാൽ സർക്കാറിൻറെയും സെൻറ്  സേവിയേഴ്സ് കോളേജിലെ റെക്റ്ററും ശാസ്ത്രാധ്യാപകനുമായിരുന്ന ഫാ. യുജീൻ ലാഫോണ്ടിൻറെയും ശ്രമഫലമാണ് ഇന്ത്യൻ അസോസിയേഷൻ ഫോർ ദി കൾട്ടിവേഷൻ ഓഫ് സയൻസ്. ഇതാണ് ഇന്ത്യയിലെ ആദ്യത്തെ ശാസ്ത്ര ഗവേഷണകേന്ദ്രം.ബാംഗ്ലൂരിലെ ഇന്ത്യൻ ഇൻസ്ററിട്ട്യൂട്ട് ഓഫ് സയൻസ് 1909 ലാണ് രൂപം കൊണ്ടത്. ഇവിടെ ഭൌതികശാസ്ത്രത്തിൽ ഗവേഷണം നടത്തവെയാണ് സി.വി. രാമൻ രാമൻ പ്രഭാവം (Raman Effect) കണ്ടുപിടിച്ച് നോബൽ പുരസ്കാരം നേടിയെടുത്തത്.
ദക്ഷിണ കൊൽക്കത്തയിൽ ജാദബ്പൂർ യൂണിവേഴ്സിററിക്കു സമീപമായിട്ടാണ് 9.5 ഏക്കറുളള ഐ.എ.സി.എസ് കാംപസ്സ്.
ഇന്ന് ഈ സ്ഥാപനം ശാസ്ത്ര സാങ്കേതിക വകുപ്പിൻറെ കീഴിലുളള സ്വയംഭരണസ്ഥാപനങ്ങളിലൊന്നാണ്.

പത്തൊൻപതാം നൂറ്റാണ്ടിൽ കൊൽക്കത്തയിലുണ്ടായിരുന്ന ഒരു ക്രാന്തദർശിയായ ഡോ. മഹേന്ദ്ര ലാൽ സിർക്കാർ ഇന്ത്യ നേരിടുന്ന പ്രശ്‌നങ്ങൾക്കുള്ള യഥാർഥ പരിഹാരമാർഗ്ഗം ആധുനിക ശാസ്ത്രഗവേഷണമാണെന്ന് വിശ്വസിച്ചു. 1876-ൽ അദ്ദേഹം ആരംഭിച്ച സ്ഥാപനമായ 'ഇന്ത്യൻ അസോസിയേഷൻ ഫോർ ദ കൾട്ടിവേഷൻ ഓഫ് സയൻസ്' (ഐ.എ.സി.എസ്) ഉദാരമതികൾ നൽകിയ സംഭാവന ഉപയോഗിച്ച് കൊൽക്കത്തയിലെ ബോ ബസാർ സ്ട്രീറ്റിൽ സാമാന്യം വിശാലമായ ഒരു ആസ്ഥാനമന്ദിരവും ആധുനിക ഉപകരണങ്ങളുള്ള ലാബും സജ്ജമാക്കപ്പെട്ടു. പൊതുജനങ്ങൾക്കായി ശാസ്ത്രക്ലാസുകൾ സംഘടിപ്പിക്കുകയാണ് മഹേന്ദ്ര ലാൽ ആദ്യം ചെയ്തത്. സൗകര്യങ്ങൾ ലഭ്യമാകുന്നതോടെ ശാസ്ത്രതത്പരരായ യുവാക്കൾ ഇന്ത്യൻ അസോസിയേഷനിലേക്ക് ആകർഷിക്കപ്പെടുമെന്നും, അവർ അതൊരു മഹത്തായ ഗവേഷണസ്ഥാപനമാക്കുമെന്നും അദ്ദേഹം വിശ്വസിച്ചു. ലണ്ടനിലെ റോയൽ ഇൻസ്റ്റിട്ട്യൂഷൻ പോലെ ഒരു ലോകപ്രശസ്ത ദേശീയ ശാസ്ത്രകേന്ദ്രമായി ഇന്ത്യൻ അസോസിയേഷൻ വളരുന്നത് അദ്ദേഹം സ്വപ്‌നം കണ്ടു. ഐ.എ.സി.എസ് ന്റെ യാതൊരു വളർച്ചയും കാണാതെ 1904ൽ എഴുപത്തിയൊന്നാം വയസ്സിൽ മഹേന്ദ്ര ലാൽ വിടവാങ്ങി. 

തമിഴ്‌നാട്ടിൽ നിന്ന് എത്തിയ യുവഗവേഷകൻ ചന്ദ്രശേഖര വെങ്കട്ട രാമൻ എന്ന സി വി രാമൻ 'രാമൻ പ്രഭാവം' എന്നറിയപ്പെട്ട ആ കണ്ടെത്തൽ നടത്തിയതിലൂടെ ഇന്ത്യൻ അസോസിയേഷനെ രാമൻ ലോകം അറിയപ്പെടുന്ന ഗവേഷണകേന്ദ്രമാക്കി മാറ്റി. ആ കണ്ടെത്തൽ നടന്ന ഫെബ്രുവരി 28 ഇന്ത്യയുടെ 'ദേശീയ ശാസ്ത്രദിനം' ആയി അറിയപ്പെടാനും തുടങ്ങി. 

ശാസ്ത്രത്തിൻറെ വിവിധ മേഖലകളിൽ ഡോക്ടറൽ, പോസ്ററ് ഡോക്ടറൽ, ഇൻറഗ്രേററഡ് പി.എച്ച്.ഡി എന്നീ പഠനങ്ങൾക്ക് സൌകര്യങ്ങളുണ്ട്. വേനലവധിക്കാലത്ത് സ്കൂൾ വിദ്യാർഥികൾക്കായി പരിശീലനകാമ്പുകൾ നടത്തുന്നു. 

സി.വി. രാമൻ (1930) 


</doc>
<doc id="165441" url="https://ml.wikipedia.org/wiki?curid=165441" title="ലെനോപ്റ്റിക് ക്യാമറ">
ലെനോപ്റ്റിക് ക്യാമറ

സാധാരണയായി ക്യാമറകൾ പ്രവർത്തിക്കുന്നത് വസ്തുക്കളിൽതട്ടി പ്രതിഫലിക്കുന്ന പ്രകാശവീചികളെ പിടിച്ചടുത്താണ്. എന്നാൽ, ലെൻസിൽ പതിക്കുന്ന എല്ലാ പ്രകാശരശ്മികളെയും പൂർണമായും പിടിച്ചെടുക്കുന്ന തരം ക്യാമറയാണിത്. സേവ് ചെയ്ത പ്രതിബിംബത്തിൽ നിന്നും പിന്നീട് ആവശ്യമുള്ള ഭാഗം മാത്രം ഫോക്കസ് ചെയ്ത് പ്രിന്റെടുക്കാൻ പറ്റും. സ്റ്റാഫോർഡ് യൂണിവേഴ്സിറ്റിയിലെ ഗവേഷകനായ റെൻ എൻജെയാണ് ഇതിന്റെ സ്രഷ്ടാവ്. 2002 മുതൽ റെൻ പഠനങ്ങൾ നടത്തി.


</doc>
<doc id="165447" url="https://ml.wikipedia.org/wiki?curid=165447" title="മറിയമ്മ">
മറിയമ്മ

1970 കളിൽ മലയാളത്തിലെഴുതിയ ശ്രദ്ധേയമായ ചെറുകഥയിലൂടെ വായിക്കപ്പെട്ട കഥാകാരനാണ് മറിയമ്മ എന്ന സ്വന്തം സഹോദരിയുടെ മറവിൽ കഥയെഴുതിയ വർക്കിച്ചൻ എന്ന ജേക്കബ് വർഗീസ്. നാലുപതിറ്റാണ്ടിനുശേഷം 2011-ൽ ഒരു മലയാള പത്രത്തിന്റെ വാർഷികപ്പതിലാണ് വർക്കിച്ചൻ ഈ വിവരം വെളിപ്പെടുത്തിയത്. 

1972-മാതൃഭൂമി വാരിക കോളേജ് വിദ്യാർഥികൾക്കായി നടത്തിയ കഥാമത്സരത്തിൽ മറിയമ്മയുടെ "മുനമ്പ്" എന്ന കഥ രണ്ടാംസ്ഥാനം നേടി. ഒന്നാം സ്ഥാനം എൻ.എസ്. മാധവന്റെ ശിശു എന്ന കഥയ്ക്കായിരുന്നു. അക്കാലത്ത് തന്റെ സഹോദരിയായ മറിയമ്മ പാല അൽഫോൺസാ കോളേജിൽ വിദ്യാർഥിയാണ്. "എഴുത്തിന്റെ" പിൻബലത്തിൽ മറിയമ്മ കോളേജ് ചെയർപേഴ്സണായി തിരഞ്ഞെടുക്കപ്പെടുകയുണ്ടായി. അക്കാലത്ത് മറിയമ്മ എഴുതിയ മറ്റുകഥകൾ:സർപ്പം മുട്ടയിട്ടിരിക്കുന്ന മാളം,കണ്ണാടി, പ്രസവത്തിന്റെ നിറം എന്നിവയായിരുന്നു. പിന്നീട് മറിയമ്മ രംഗത്ത് നിന്ന് വിടവാങ്ങി.

എരുമേലി കൊരട്ടി ഇരുപ്പുക്കാട്ടിൽ ഇ.വി. ചാക്കോയുടേയും അന്നമ്മയുടേയും മകനായി ജനിച്ച വർക്കിച്ചൻ എട്ടാംക്ലാസ് വരെ മാത്രമേ പഠിച്ചുള്ളൂ. പിന്നീട് കൃഷിയിലേക്ക് ഇറങ്ങി. മാതൃഭൂമിയുടെ ബാലപംക്തിയിൽ നായാട്ട് എന്ന കഥയോടുകൂടിയാണ് ആദ്യമായി വർക്കിച്ചൻ തന്റെ സഹോദരിയുടെ പേരുവെച്ച് എഴുത്താരംഭിക്കുന്നത്.
2011 ൽ അദ്ദേഹമെഴുതിയ കഥയാണ് "വടിയും കുത്തി വേലിക്കൽ ഒരു ശവം"
അന്നമ്മയാണ് ഭാര്യ. സഹോദരി മറിയമ്മ ഉത്തരേന്ത്യയിലും വിദേശത്തുമായി കഴിയുന്നു.


</doc>
<doc id="165451" url="https://ml.wikipedia.org/wiki?curid=165451" title="രാഷ്ട്രപതി നിലയം">
രാഷ്ട്രപതി നിലയം

ഇന്ത്യൻ രാഷ്ട്രപതിയുടെ മറ്റൊരു ഔദ്യോഗിക വസതിയാണ് ആന്ധ്രപ്രദേശിലെ സെക്കന്ത്രാബാദിലുള്ള രാഷ്ട്രപതി നിലയം.1860 ൽ നിർമ്മിയ്ക്കപെട്ട ബ്രിട്ടീഷ് റസിഡന്റിന്റെ വസതിയെ റസിഡൻസി ഹൌസ് എന്നും വിളിയ്ക്കപ്പെട്ടിരുന്നു. 

90 ഏക്കറിലായി വ്യാപിച്ചു കിടക്കുന്ന ഈ ഒറ്റനില വസതിയ്ക്ക് 16 മുറികളും 360,000 ച.മീറ്റർ വിസ്തീർണ്ണവുമുണ്ട് .150 ൽ അധികം ആൾക്കാർക്കു സന്ദർശകരെ ക്കൂടാതെ താമസിയ്ക്കാനും കഴിയും.പ്രസിഡന്റ് വർഷത്തിലൊരിയ്ക്കൽ ഈ വസതിയിൽ താമസിച്ച് തന്റെ ഔദ്യോഗിക കൃത്യനിർവ്വഹണം നടത്തണമെന്നു വ്യവസ്ഥയുണ്ട്.
ഏതാണ്ട് 7,000 ച.മീറ്റർ വ്യാപിച്ച് കിടക്കുന്ന ഒരു ഔഷധോദ്യാനം മറ്റൊരു പ്രത്യേകതയാണ്. 2009 ലാണ് ഇത് ആരംഭിച്ചത്.116 ൽ‌പ്പരം സസ്യവർഗ്ഗങ്ങൾ ഇവിടെ നട്ട് പരിപാലിച്ചുവരുന്നു.


</doc>
<doc id="165452" url="https://ml.wikipedia.org/wiki?curid=165452" title="ഇന്ത്യൻ കാണ്ടാമൃഗം">
ഇന്ത്യൻ കാണ്ടാമൃഗം

കണ്ടാമൃഗത്തിന്റെ വർഗ്ഗത്തിൽ പെടുന്നതാണ് ഇന്ത്യൻ കണ്ടാമൃഗം(ഇംഗ്ലീഷ് : Indian Rhinoceros). Rhinoceros unicornis എന്നാണ് ഇവയുടെ ശാസ്ത്രനാമം. ഇന്ത്യ, ഭൂട്ടാൻ, പാകിസ്താൻ തുടങ്ങിയ രാജ്യങ്ങളിൽ കണ്ടുവരുന്നു. ഇന്ത്യയിൽ ആസാമിലെ കാസിരംഗ ദേശീയപാർക്കിലും പാകിസ്താനിലെ ലാൽ സുഹന്റാ ദേശീയപാർക്കിലും കാണ്ടാമൃഗങ്ങളെ സംരക്ഷിക്കുന്നു. ഇന്ത്യയിൽ 2000 ആണ് ഇവയുടെ സംഖ്യ. ഇന്ത്യയിലെ കാണ്ടാമൃഗങ്ങളിൽ മൂന്നിൽ രണ്ടും ആസാമിലാണുള്ളത്. ആസാമിന്റെ സംസ്ഥാനമൃഗവുമാണ് ഇന്ത്യൻ കാണ്ടാമൃഗം. 

ഒറ്റക്കൊമ്പുകളാണ് ഇവയുടെ പ്രത്യേകത. 3000 കിലോഗ്രാം ഭാരമുള്ള ഇവയ്ക്ക് 7 അടിവരെ ഉയരമുണ്ട്. നല്ല കാഴ്ചശക്തിയും, കേൾവിശക്തിയും, ഘ്രാണശക്തിയും ഉള്ള ഇവയ്ക്ക് ശരീരരോമങ്ങൾ വളരെ കുറവാണ്. ജനിച്ച് ഒരുവർഷത്തിനുശേഷമാണ് ഇവയ്ക്ക് കൊമ്പ് ഉണ്ടാകുന്നത്. ആണിനും പെണ്ണിനും കൊമ്പ് ഉണ്ട്. പശിമയുള്ള രോമങ്ങളാൽ 60 സെന്റിമീറ്ററിലധികം നീളമുള്ള ഈ കൊമ്പ് മൂടപ്പെട്ടിരിക്കും.

നന്നായി നീന്തുന്ന ഇവയ്ക്ക് കരയിലൂടെ മണിക്കൂറിൽ 40 കിലോമീറ്റർ വേഗതയിൽ ഓടുവാൻ സാധിക്കും. സസ്യഭുക്കുകളായ ഇവയുടെ ഇഷ്ടഭക്ഷണം പുല്ല്, പഴങ്ങൾ, ഇലകൾ, ജലസസ്യങ്ങൾ എന്നിവയാണ്.

ചില മരുന്നുണ്ടാക്കുവാനും, കഠാരകൾക്ക് പിടിയുണ്ടാക്കാനും മനുഷ്യർ ഇവയുടെ കൊമ്പുകൾ ഉപയോഗിക്കുവാൻ തുടങ്ങിയത് വംശനാശത്തിന് കാരണമാണ്. 


</doc>
<doc id="165463" url="https://ml.wikipedia.org/wiki?curid=165463" title="രാഷ്ട്രപതി നിവാസ്">
രാഷ്ട്രപതി നിവാസ്

ഹിമാചൽ പ്രദേശിലെസിംലയിലാണ് രാഷ്ട്രപതി നിവാസ് സ്ഥിതിചെയ്യുന്നത്. മുൻപ് ഇത് ബ്രിട്ടീഷ് വൈസ്രോയ് ആയിരുന്ന ഡഫറിൻ പ്രഭുവിന്റെ ഔദ്യോഗിക വസതി ആയിരുന്നു. ബ്രിട്ടീഷ് വാസ്തുശിൽ‌പ്പിയായിരുന്ന ഹെൻട്രി ഇർവിൻ ആണ് ഈ മന്ദിരം രൂപകൽ‌പ്പന ചെയ്തത്. 1880 തുടങ്ങിയ നിർമ്മാണം 1888 ൽ പൂർത്തീകരിച്ചു.
രാഷ്ട്രപതി നിവാസ് കേന്ദ്ര വിദ്യാഭ്യാസ വകുപ്പിനു കൈമാറപ്പെടുകയും തുടർന്ന് ഇന്ത്യൻ ഇൻസ്റ്റിറ്റ്യൂട്ട് ഓഫ് അഡ്വാൻസ്ഡ് സ്റ്റഡി എന്ന സ്ഥാപനം പ്രവർത്തിപ്പിയ്ക്കുന്നതിലേയ്ക്കു വിട്ടുകൊടുക്കുകയും ചെയ്തു. അമൂല്യങ്ങളായ ചിത്രങ്ങളും മറ്റു വസ്തുക്കളും ഈ കെട്ടിടത്തിൽ സൂക്ഷിയ്കപ്പെട്ടുവരുന്നു. 

രാഷ്ട്രപതി വർഷത്തിൽ ഒരു പ്രാവശ്യം ഈ വസതിയിൽ ഏതാനും ദിവസം ചിലവഴിയ്ക്കാറുണ്ട് .


</doc>
<doc id="165472" url="https://ml.wikipedia.org/wiki?curid=165472" title="ഹെപ്പറ്റൈറ്റിസ്-ബി">
ഹെപ്പറ്റൈറ്റിസ്-ബി

മനുഷ്യന്റെ കരളിനെ ബാധിച്ചു ദീർഘസ്ഥ മഞ്ഞപ്പിത്തം (chronic hepatitis) എന്ന രോഗാവസ്ഥ ഉണ്ടാക്കുന്ന ഒരിനം വൈറസ് ആണ് ഹെപ്പറ്റൈറ്റിസ് -ബി (Hepatitis B virus: HBV). തന്മൂലമുണ്ടാകുന്ന രോഗാവസ്ഥയും ഹെപ്പറ്റൈറ്റിസ് -ബി എന്ന പേരിലാണ് അറിയപ്പെടുന്നത്. സിറം ഹെപ്പറ്റൈറ്റിസ് എന്ന പേരിലാണ് പണ്ട് ഈ രോഗം അറിയപ്പെട്ടിരുന്നത് . 1963ൽ, ബ്ലൂംബെർഗ് (Blumberg) ആണ് ഇരട്ട കവചമുള്ള ഈ ഡി.എൻ.എ(DNA) വൈറസിനെ തിരിച്ചറിഞ്ഞത്. 
ഹെപ്പറ്റൈറ്റിസ് -ബി ബാധിതരുടെ രക്തത്തിലൂടെയും ശരീരദ്രവങ്ങളിലൂടെയും പകരുന്ന ഈ സാംക്രമിക രോഗം ലോകവ്യാപകമായി കാണപ്പെടുന്നു. ഉഷ്ണമേഖല പ്രദേശങ്ങളിലും വികസ്വര രാജ്യങ്ങളിലും രോഗബാധ കൂടുതലാണ്. സാമൂഹ്യ-പരിസ്ഥിതി ഘടകങ്ങൾ ഈ രോഗത്തിൻറെ വ്യാപനത്തെ സ്വാധീനിക്കുന്നു. ജീവിത നിലവാരം മെച്ചപ്പെട്ട രാജ്യങ്ങളിൽ രോഗനിരക്ക് കുറവാണ്. നേരത്തെ രോഗം ബാധിച്ചവരായോ , ഇപ്പോൾ രോഗമുള്ളവാരോ ആയി 20 കോടി ആളുകളും 3.5 കോടി ദീർഘസ്ഥ രോഗാവസ്ഥ ഉള്ളവരും ഇപ്പോൾ ലോകത്തിലുണ്ട്. കരളിലെ അർബുദം മൂലമുള്ള 60 മുതൽ 80 ശതമാനം മരണ കാരണങ്ങളും ഹെപ്പറ്റൈറ്റിസ് -ബി വൈറസ് ബാധയാണ്. 
ക്ഷീണം, സന്ധിവേദന, ഇടവിട്ടുള്ള പനി, തലക്കറക്കം, ഛർദ്ദി, വിശപ്പില്ലായ്മ, വയറുവേദന, ശരീരത്തിന് മഞ്ഞനിറം, മൂത്രത്തിന് കടുത്ത നിറം എന്നിവയാണ് പ്രധാന ലക്ഷണങ്ങൾ
വായുവിലൂടെയോ, ജലപാനീയങ്ങളിലൂടെയോ, കീടങ്ങൾ മുഖാന്തരമോ , സാധാരണ സമ്പർക്കത്തിലൂടെയോ ഈ വൈറസ് പകരില്ല. 
. കടുത്ത രോഗബാധയാണെങ്കിൽ 1 മുതൽ 6 വരെ മാസം കൊണ്ടാണ് രോഗലക്ഷണങ്ങൾ പ്രത്യക്ഷപ്പെടുന്നത്. തലകറക്കം, ഛർദ്ദി, വിശപ്പില്ലായ്മ, തളർച്ച, പേശീ-സന്ധിവേദന എന്നിവയാണ് പ്രാരംഭലക്ഷണങ്ങൾ. തുടർന്ന് മഞ്ഞപ്പിത്തം, കടും നീലനിറത്തിലുള്ള മൂത്രം{തെളിവ്}, അയഞ്ഞ മലം തുടങ്ങിയ ലക്ഷണങ്ങൾ പ്രത്യക്ഷപ്പെടുന്നു. ഹെപ്പറ്റിറ്റിസ് ബി രോഗബാധിതരിൽ ഏതാണ്ട് 1% കരൾ വീക്കത്തെ തുടർന്ന് ആദ്യഘട്ടത്തിൽ തന്നെ മരണമടയുന്നു.
രോഗത്തിൻറെ കാഠിന്യം അണുബാധയുണ്ടാകുന്ന സമയത്തെ രോഗിയുടെ പ്രായത്തെ ആശ്രയിച്ചിരിക്കുന്നു.
ഹെപ്പറ്റിറ്റിസ് ബി ബാധിതരായ 90% നവജാത ശിശുക്കളും 50% കുട്ടികളും 5% ത്തിൽ താഴെ മുതിർന്നവരും മാരകമായ ഹെപ്പറ്റിറ്റിസ് രോഗികളായി മാറുന്നു.
ഹെപ്പറ്റിറ്റിസ് ബി വൈറസിൻറെ ആക്രമണം ശരീരത്തിൻറെ രോഗപ്രതിരോധ വ്യവസ്ഥയെ പ്രതികൂലമായി ബാധിക്കുന്നു. രോഗബാധിതമായ കരൾകോശങ്ങളോടുള്ള പ്രതിരോധപ്രവർത്തനം ആ കോശങ്ങളെ നശിപ്പിക്കുകയും കരൾവീക്കത്തിന് കാരണമാകുകയും ചെയ്യുന്നു. തുടർന്ന് കരളിലെ എൻസൈമുകൾ (ട്രാൻസ് അമിനേസസ്) രക്തത്തിലേക്ക് കലരുന്നു. രക്തം കട്ടപിടിക്കാൻ ആവശ്യമായ പ്രോത്രോംബിൻ എന്ന ഘടകത്തെ ഉല്പാദിപ്പിക്കാനുള്ള കരളിൻറെ ശേഷി വൈറസുകൾ നശിപ്പിക്കുന്നു. തൽഫലമായി രക്തം കട്ടപിടിക്കൽ സാവകാശത്തിലാകുന്നു. കൂടാതെ കരൾ പ്രവർത്തനരഹിതമാകുന്നതോടെ കേടായ ചുവന്ന രക്താണുക്കൾ വിഘടിച്ചുണ്ടാകുന്ന ബിലിറൂബിൻ എന്ന വസ്തുവിനെ പുറന്തള്ളാനുള്ള ശരീരത്തിൻറെ കഴിവ് നശിക്കുന്നു. തൽഫലമായി മഞ്ഞപ്പിത്തം ഉണ്ടാകുന്നു. കണ്ണിനും ശരീരത്തിനും മഞ്ഞനിറം, മൂത്രത്തിന് കടുത്തനിറം എന്നിവ പ്രകടമാകുന്നു

വിവിധ രക്ത പരിശോധനകൾ നിലവിലുണ്ട്. 

ഹെപ്പറ്റിറ്റിസ്-ബി രോഗമുക്തി നേടിയ ആളുകളുടെ രക്തത്തിൽ ഹെപ്പറ്റിറ്റിസ് -ബി സർഫസ് ആൻറിബോഡിയും കോർ ആൻറിബോഡിയും ദീർഘകാലം നിലനിൽക്കുന്നു. കരൾ കേടാകുന്നതിനാൽ ട്രാൻസ് അമിനേസ് എന്ന എൻസൈമിൻറെ അളവ് രക്തത്തിൽ വളരെ കൂടുതലായിരിക്കും. ആൽബുമിൻറെ അളവ് കുറവായിരിക്കും. പ്രോത്രോംബിൻ ഉണ്ടാകുന്നതിൻറെ സമയദൈർഘ്യം വളരെ കൂടുതലായിരിക്കും.

പ്രധാനലേഖനം:"ഹെപറ്റൈറ്റിസ് ബി വാക്സിൻ"

റികോംബിനന്റ് ഡി.എൻ.എ. സങ്കേതം ഉപയോഗിച്ച് യീസ്റ്റ് കോശങ്ങളിൽ നിന്നും ഉത്പാദിപ്പിക്കുന്ന ഹെപ്പറ്റിറ്റിസ് ബി സർഫസ് ആൻറിജൻ ആണ് പ്രതിരോധ കുത്തിവയ്പ്പിനായി ഉപയോഗിക്കുന്നത്. സാധാരണയായി മൂന്നു തവണ ഈ കുത്തിവയ്പ്പ് എടുക്കേണ്ടതാണ്. രണ്ടാമത്തേത് ആദ്യഡോസിന് ഒരു മാസം ശേഷവും മൂന്നാമത്തേത് ആദ്യഡോസിന് ആറുമാസം ശേഷവുമാണ് എടുക്കേണ്ടത്. ആരോഗ്യപ്രവർത്തകർ, പതിവായി ഡയാലിസിസിന് വിധേയമാകുന്നവർ, രോഗബാധിതയായ അമ്മയ്ക്ക് പിറക്കുന്ന കുട്ടികൾ എന്നിവർക്ക് തീർച്ചയായും ഈ കുത്തിവയ്പ്പ് എടുത്തിരിക്കേണ്ടതാണ്.

Park's Textbook of Preventive and Social Medicine , Ed:19 , 2007 , Bhanot Publishers, Jabalpur .


</doc>
<doc id="165475" url="https://ml.wikipedia.org/wiki?curid=165475" title="കിടങ്ങറ">
കിടങ്ങറ

ആലപ്പുഴ ജില്ലയിലെ (കേരളം, ഇന്ത്യ) കുട്ടനാട് താലൂക്കിലെ വെളിയനാട് പഞ്ചായത്തിൽ ഉൾപ്പെടുന്ന ഗ്രാമമാണ് കിടങ്ങറ. ആലപ്പുഴ - ചങ്ങനാശ്ശേരി റോഡിൽ (എ.സി. റോഡ്) ചങ്ങനാശ്ശേരിയിൽ നിന്ന് ഏഴു കിലോമീറ്റർ പടിഞ്ഞാറു മാറി സ്ഥിതിചെയ്യുന്നു. കിടങ്ങറ ജംഗ്ഷനിൽ നിന്നും ആലപ്പുഴയ്ക്ക് 25 കി.മീ. ദൂരമുണ്ട്. മദ്ധ്യകേരളത്തിലെ പ്രധാന നദികളിൽ ഒന്നായ മണിമലയാർ കിടങ്ങറ വഴിയാണ് കടന്നുപോകുന്നത്. മണിമലയാറിനു മുകളിലൂടെ എ.സി. റോഡിന്റെ പാലമാണ് കിടങ്ങറാപ്പാലം.



</doc>
<doc id="165477" url="https://ml.wikipedia.org/wiki?curid=165477" title="ശിശുദിനം">
ശിശുദിനം

നവംബർ 20 നാണ് ഐക്യരാഷ്ട്രസഭയുടെ ആഹ്വാനപ്രകാരം ആഗോള ശിശുദിനം ആചരിക്കുന്നത്.
ഇന്ത്യയുടെ ആദ്യപ്രധാന മന്ത്രിയായിരുന്ന [ജവഹർലാൽനെഹ്രുവിന്റെ] ജന്മദിനമായ നവംബർ പതിനാല് [ഇന്ത്യ]യിൽ ആചരിക്കുന്നത് കുട്ടികളുടെ ദിവസമായിട്ടാണ്. കുട്ടികളെ വളരെയധികം സ്നേഹിച്ചിരുന്ന വ്യക്തി എന്ന നിലയിൽ ലോകമെമ്പാടും ചാച്ചാജി പ്രസിദ്ധി നേടിയിരുന്നു. അദ്ദേഹം കുട്ടികളോട് ഇടപഴകിയ സന്ദർഭങ്ങൾ കഥകൾ പോലെ പ്രചരിച്ചിരുന്നു.


</doc>
<doc id="165489" url="https://ml.wikipedia.org/wiki?curid=165489" title="പന്തളം കെ.പി.">
പന്തളം കെ.പി.

കേരളത്തിലെ ഒരു കവിയും ഗദ്യകാരനും സ്വാതന്ത്ര്യസമരസേനാനിയും സാമുദായിക-സാമൂഹികപ്രവർത്തകനുമായിരുന്നു പന്തളം കെ.പി. എന്ന പേരിലറിയപ്പെട്ടിരുന്ന കെ.പി.രാമൻപിള്ള (1909 -17 ഒക്ടോബർ 1998). "അഖിലാണ്ഡ മണ്ഡലമണിയിച്ചൊരുക്കി" എന്നു തുടങ്ങുന്ന വിഖ്യാതമായ പ്രാർത്ഥനാ ഗീതം രചിച്ചത് ഇദ്ദേഹമാണ്.

പത്തനംതിട്ട ജില്ലയിൽ പന്തളത്തിന്റെ സമീപപ്രദേശമായ തുമ്പമണ്ണിൽ 1909-ലാണ് കെ.പി. രാമൻപിള്ളയുടെ ജനനം. പന്തളം എൻ.എസ്.എസ് സ്കൂളിൽ അദ്ധ്യാപകനായിരിക്കെയാണ് "പന്തളം കെ പി" എന്ന തൂലികാ നാമം സ്വീകരിക്കുന്നതും കാവ്യരചനാരംഗത്ത് സജീവമാകുന്നതും. മലയാള സാഹിത്യത്തിൽ ഒരു കാലത്ത് ഉദിച്ചുയർന്ന ചങ്ങമ്പുഴ പ്രസ്ഥാനത്തിൽ ഇദ്ദേഹവും പങ്കാളിയായിരുന്നു. നാൽപ്പതുകളിൽ കാവ്യരചനയിൽ നിന്ന് വിട്ടു നിന്ന അദ്ദേഹം ഇക്കാലത്ത് ലേഖനങ്ങളിലും വിനോദ കഥകളിലുമാണ് ശ്രദ്ധ പതിപ്പിച്ചത്.

സ്റ്റേറ്റു കോൺഗ്രസ്സുകാരനായി തിരുവിതാംകൂറിലെ ഉത്തരവാദിത്തഭരണ പ്രക്ഷോഭണങ്ങളിൽ സജീവമായി പ്രവർത്തിച്ചിരുന്ന അദ്ദേഹം കമ്മ്യൂണിസ്റ്റ് ആശയങ്ങളിൽ ആകൃഷ്ടനാകുകയും കമ്മ്യൂണിസ്റ്റ് പ്രസ്ഥാനവുമായി ചേർന്ന് പ്രവർത്തിക്കുവാൻ തുടങ്ങുകയും ചെയ്തു. 1954-ൽ എൻ.എസ്.എസ്. നേതാവ് മക്കപ്പുഴ വാസുദേവൻ പിള്ളക്കെതിരെ ഇടതുപക്ഷ സ്ഥാനാർഥിയായി തിരു - കൊച്ചി നിയമസഭയിലേക്ക് ഇദ്ദേഹം മത്സരിച്ചുവെങ്കിലും പരാജയപ്പെട്ടു. തെരഞ്ഞെടുപ്പിൽ മൽസരിച്ചത് മൂലം സ്കൂളിലെ ജോലി നഷ്ടപ്പെടുകയും ചെയ്തു.

1998 ഒക് ടോബർ 17-ന് ചെന്നൈയിൽ വെച്ച് പന്തളം കെ.പി അന്തരിച്ചു.

"ഏകാന്തകോകിലം", "മുരളീധരൻ", "അഖിലാണ്ഡമണ്ഡലം","രാഗസുധ" തുടങ്ങിയ കവിതാസമാഹരങ്ങളും, "മരതകപീഠം" എന്ന നോവലും, "രാജേന്ദ്രൻ" എന്നൊരു ബാലസാഹിത്യകൃതിയും പന്തളത്തിന്റേതായിട്ടുണ്ട്.
പദ്യ-ഗദ്യ വിഭാഗങ്ങളായി നിരവധി കൃതികൾ രചിച്ചിട്ടുണ്ടെങ്കിലും ജനഹൃദയങ്ങളിൽ പന്തളം കെ.പി-യെ അനശ്വരനാക്കിയത് 1951-ൽ എൻ.എസ്.എസ്.-ന്റെ ഉൽപ്പന്ന പിരിവിനു വേണ്ടി രചിച്ച ഈ ഗാനാത്മക കവിതയാണ്. 
എന്നു തുടങ്ങുന്ന ഈ കവിത "ഉപാസന" എന്ന പേരിൽ "അഖിലാണ്ഡമണ്ഡലം" എന്ന കാവ്യസമാഹാരത്തിൽ ഉൾപ്പെടുത്തിയിരിക്കുന്നു. ഈശ്വരധ്യാനത്തോടൊപ്പം സഹിഷ്ണുത, മതസൗഹാർദ്ദം, മാനവഐക്യം, സമത്വചിന്ത തുടങ്ങിയ മൂല്യങ്ങളും നന്നായി വിളക്കിച്ചേർത്ത ഈ കവിത പിൽക്കാലത്ത് കേരളത്തിലെ പല വിദ്യാലയങ്ങളിലും പൊതുയോഗങ്ങളിലും പ്രാർത്ഥനാ ഗീതമായിട്ടുണ്ട്. കുറച്ചു കാലം ഈ കവിത പ്രഭാതഗീതമായി ആകാശവാണി പ്രക്ഷേപണം ചെയ്തിട്ടുമുണ്ട്.


</doc>
<doc id="165499" url="https://ml.wikipedia.org/wiki?curid=165499" title="ദൽഹി ഗാഥകൾ">
ദൽഹി ഗാഥകൾ

എം. മുകുന്ദന്റെ ഒരു നോവലാണ് ദൽഹി ഗാഥകൾ. 3500 തരത്തിലുള്ള പുറംചട്ടകളാണ് ഇതിനുള്ളത്. മനോരമ ദിനപ്പത്രത്തിന്റെ പ്രധാന താളുകളാണ് ഇതിന്റെ പുറംചട്ടകൾ. 2011 നവംബർ 1-ന് പുറത്തിറങ്ങിയ മനോരമദിനപ്പത്രത്തിന്റെ പ്രധാനതാളാണ് 3500-ആമത്തെ പ്രതിയുടെ പുറംചട്ടയായി നൽകിയിരിക്കുന്നത്. ആകെ 496 ഏടുകളാണ് നോവലിനുള്ളത്. 2009-ൽ രചിച്ച് പുറത്തിറക്കിയ പ്രവാസം എന്ന നോവലിനു ശേഷമുള്ള മുകുന്ദന്റെ രചനയാണ് ദൽഹി ഗാഥകൾ. ഡിസി ബുക്സാണ് കൃതി പുറത്തിറക്കിയിരിക്കുന്നത്. ഡൽഹിയെ പ്രമേയമാക്കിയാണ് ഈ കൃതി രചിക്കപ്പെട്ടിട്ടുള്ളത്. യാഥാർഥ്യവും ഫിക്ഷനും ഈ കൃതിയിൽ കെട്ടുപിണഞ്ഞിരിക്കുന്നു.

മുകുന്ദൻ തന്റെ നാൽപതുവർഷത്തെ ഡൽഹി വാസത്തിൽ കണ്ട എല്ലാത്തരം കാഴ്ചകളും ഒരു സാധാരണക്കാരന്റെ ദൃഷ്ടിയിൽ ഈ കൃതിയിൽ അവതരിപ്പിക്കുന്നു. 1961-ലാണ് കഥ ആരംഭിക്കുന്നത്. അടിയന്തരാവസ്ഥ, യുദ്ധങ്ങൾ, സിഖ് കൂട്ടക്കൊല, രാജീവ്ഗാന്ധി വധം, സ്ഫോടനപരമ്പരകൾ എന്നിവ ഡെൽഹിയെ എങ്ങനെ ബാധിക്കുന്നു എന്നതിന്റെ നേർക്കാഴ്ചകളാണ് നോവലിന്റെ ഇതിവൃത്തം. 


</doc>
<doc id="165516" url="https://ml.wikipedia.org/wiki?curid=165516" title="ഇക്കോന്യ">
ഇക്കോന്യ

ഒരു ബൈബിൾ കാല പട്ടണമാണ് ഇക്കോന്യ.നല്ല നീരോട്ടമുള്ള , ഫലഭൂയിഷ്ഠമായ ഒരു പീഠഭൂമിയിലാണ് ഇക്കോന്യയുടെ സ്ഥാനം.സിറിയയെ റോം,ഗ്രീസ്,റോമാ പ്രവിശ്യയായ ഏഷ്യ എന്നിവിടങ്ങളിലുമായി ബന്ധിപ്പിച്ചിരുന്ന പ്രമുഖ വാണിജ്യപാതകളുടെ സംഗമ സ്ഥാനമായിരുന്നു ഈ പട്ടണം.
ഫ്രുഗ്യരുടെ ഉർവരതാ ദേവതയായ സിബെലെയെ ആണ് ഇക്കോന്യർ ആരാധിച്ചിരുന്നത്. ഗ്രീസ് സാമ്രാജ്യ ശക്തിയായിരുന്ന കാലത്ത് ഗ്രീസുകാരിൽ നിന്നു കടമെടുത്ത പല ആരാധനാ രീതിയും ആ മതം കൈക്കൊണ്ടു. ബൈബിളിൽ ഇക്കോന്യയിൽ താമസിക്കുന്നവരുടെ ചരിത്രം പറയുന്നുണ്ട്.പ്രവൃ:14:1ൽ ഈ പരാമർശം കാണാനാകും. ഗലാത്യയിലെ ലുക്കവോന്യാ, ഫ്രൂഗ്യ എന്നീ ദേശങ്ങളുടെ ഇടയിലാണ് ഈ പട്ടണം സ്ഥിതി ചെയ്തത്.1910ൽ പുരാവസ്തു ഗവേഷക സംഘം കണ്ടെടുത്ത ആലേഖനങ്ങൾ ഈ പട്ടണ വാസികൾ ലുക്കവോന്യ ഭാഷ സംസാരിക്കുന്ന ലുക്കവോന്യ പട്ടണവാസികളുടെ ഭാഗമല്ലായിരുന്നു എന്ന് കാണിക്കുന്നു.


</doc>
<doc id="165518" url="https://ml.wikipedia.org/wiki?curid=165518" title="ഗുരുവായൂർ സത്യാഗ്രഹം">
ഗുരുവായൂർ സത്യാഗ്രഹം

1931-32 - ൽ തൊട്ടുകൂടായ്മ തീണ്ടൽ തുടങ്ങിയ അയിത്താചാരങ്ങൾക്കു എതിരായി നടത്തിയ സമരമാണു ഗുരുവായൂർ സത്യാഗ്രഹം. കേരള നവോത്ഥാന ചരിത്രത്തിലെ ഒരു നാഴികകല്ലാണു ഈ സമരം. വടകരയിൽ വച്ചു നടന്ന കെ.പി.സി.സി യോഗം ഹൈന്ദവക്ഷേത്രങ്ങളിൽ എല്ലാ ഹിന്ദുക്കൾക്കും പ്രവേശനം നൽകണം എന്ന പ്രമേയം പാസ്സാക്കിയിരുന്നു. ഈ പ്രമേയത്തിൻ പ്രകാരമാണ് ഗുരുവായൂർ സത്യാഗ്രഹം നടത്താൻ പദ്ധതി തയ്യാറാക്കിയത്. അന്നത്തെ കേരള പ്രദേശ് കോൺഗ്രസ് കമ്മിറ്റി നിശ്ചയിച്ചു നടത്തിയ ഈ സമരത്തിനു് കെ. കേളപ്പൻ, പി. കൃഷ്ണപിള്ള, സുബ്രഹ്മണ്യൻ തിരുമുമ്പ് എന്നിവരാണ് നേതൃത്വം നൽകിയതു്

കേരളത്തിലെ കോളനിവാഴ്ചക്കാലത്തു്, ബ്രിട്ടീഷുകാർ ഇവിടുത്തെ ജാതിവ്യവസ്ഥയെ പരമാവധി പ്രോത്സാഹിപ്പിച്ചിരുന്നു. ഹിന്ദു-മുസ്ലീം സംഘർഷമുണ്ടാക്കി അവ സജീവമായി നിലനിർത്തുക, മേൽജാതിക്കാരെ കീഴ്ജാതിക്കാർക്കെതിരെ ഇളക്കിവിടുക തുടങ്ങിയ പ്രവർത്തനങ്ങളിലൂടെ ജനങ്ങളെ ഭിന്നിപ്പിച്ചു ഭരിക്കുക എന്ന തന്ത്രമാണു് അവർ ഭരണം നിലനിർത്താൻ വേണ്ടി സ്വീകരിച്ചത്. ഇത് കേരളത്തിൽ പ്രത്യേകിച്ചും മലബാറിൽ ഫലപ്രദമായി നടപ്പാക്കാൻ അവർക്ക് സാധിച്ചു.

ഗുരുവായൂർ ക്ഷേത്രം ജാതിഭേദമില്ലാതെ എല്ലാ ഹിന്ദുക്കൾക്കും തുറന്നുകൊടുക്കണമെന്ന് സമരസമിതി ക്ഷേത്രത്തിന്റെ ചുമതലക്കാരനായ സാമൂതിരിയോട് അഭ്യർത്ഥിച്ചിരുന്നു. എന്നാൽ സാമൂതിരി സമരക്കാരുടെ ഈ ആവശ്യത്തോട് നിഷേധാത്മക നിലപാടാണ് സ്വീകരിച്ചത്. ഇതിനെ തുടർന്നാണ് ഗുരുവായൂർ ക്ഷേത്രത്തിനു മുന്നിൽ സത്യാഗ്രഹമിരിക്കാൻ സമരക്കാർ തീരുമാനിച്ചത്.

1931 ജൂലൈ 7 ന് ബോംബെയിൽ വെച്ചു നടന്ന എ.ഐ.സി.സിയിൽ കെ. കേളപ്പൻ‍‍ ക്ഷേത്ര സത്യഗ്രഹത്തിനായി വാദിക്കുകയും ഇതിനു വേണ്ടി ഗാന്ധിജിയുടെ സമ്മതം വാങ്ങുകയും ചെയ്തിരുന്നു. 1931 ആഗസ്റ്റ് 2 ന് കോഴിക്കോടു കൂടിയ കേരള പ്രദേശ് കോൺഗ്രസ് കമ്മിറ്റിയിൽ തീണ്ടലിനും മറ്റാചാരങ്ങൾക്കുമെതിരെ സമരം നടത്താൻ കെ. കേളപ്പൻ അവതരിപ്പിച്ച പ്രമേയം അംഗീകരിക്കുകയും ഗുരുവായൂരിൽ സത്യഗ്രഹം നടത്താൻ കേളപ്പനെ ചുമതലപ്പെടുത്തുകയും ചെയ്തു. ബ്രിട്ടീഷുകാരുടെ ഭിന്നിപ്പിച്ചു ഭരിക്കൽ തന്ത്രത്തിനെതിരെ പോരാടാനുള്ള തീരുമാനം കൂടിയായിരുന്നു അതു്. എന്നാൽ കോൺഗ്രസിലെ തന്നെ മേൽജാതി ഹിന്ദുക്കളിലൊരു വിഭാഗം ഇതു് സ്വാതന്ത്ര്യസമരത്തിന്റെ ഭാഗമല്ല എന്ന വാദമുയർത്തി. എങ്കിലും എല്ലാ എതിർപ്പിനെയും തൃണവൽഗണിച്ച് കേളപ്പനും എ. കെ. ജി.യും അടക്കമുള്ളവർ സത്യാഗ്രഹവുമായി മുന്നോട്ട് പോകുവാൻ തീരുമാനിച്ചു. സമരത്തിന്റെ താത്വിക വശങ്ങളോടു താൽപര്യമുണ്ടായിരുന്നില്ലെങ്കിലും, ദേശീയ സ്വാതന്ത്ര്യ സമരത്തെ ശക്തിപ്പെടുത്താനുള്ള ഒരു മുന്നേറ്റം എന്ന രീതിയിലാണ് കൃഷ്ണപിള്ളയേപ്പോലുള്ളവർ ഈ സമരത്തിൽപങ്കുകൊള്ളാൻ തീരുമാനിച്ചത്.

എ. കെ. ജി.യെയാണ് സത്യഗ്രഹ വോളന്റിയർമാരുടെ നേതാവായി തെരഞ്ഞെടുക്കപ്പെട്ടത്. സത്യഗ്രഹത്തിന്റെ പ്രചാരണാർഥം കേളപ്പനും എ. കെ. ജി.യും അടക്കമുള്ളവർ നിരവധി പ്രദേശങ്ങൾ സന്ദർശിച്ച് തീണ്ടലും തൊടീലും അവസാനിപ്പിക്കേണ്ടതിന്റെ ആവശ്യത്തെക്കുറിച്ച് ജനങ്ങളെ ബോധവൽക്കരിച്ചു. വടക്കൻ മേഖലയിലെ പ്രചാരണദൗത്യം എ. കെ. ജി.ക്കും സുബ്രഹ്മണ്യൻ തിരുമുമ്പിനുമായിരുന്നു. സത്യഗ്രഹത്തിനനുകൂലമായി പൊതുജനാഭിപ്രായം സ്വരൂപിക്കാൻ ഒരു ഒരാഴ്ചക്കാലം നീണ്ടു നിൽക്കുന്ന ഒരു പ്രചാരണം പൊന്നാനി താലൂക്കിൽ സംഘടിപ്പിക്കുകയുണ്ടായി. ഈ ശക്തമായ പ്രചാരണവേലയോടെ ഗുരുവായൂർ സമരത്തിനനുകൂലമായി കേരളമൊട്ടാകെ പൊതുജനാഭിപ്രായം ശക്തിപ്പെട്ടു. കൂടാതെ സെപ്തംബർ 21 ചേർന്ന കെ.പി.സി.സി യോഗം കന്യാകുമാരി മുതൽ കാസർഗോഡ് വരെ സമരത്തിനു മുന്നോടിയായി ഒരു പ്രചാരണം സംഘടിപ്പിക്കാൻ തീരുമാനിച്ചു. പ്രചാരണവേലയുടെ അവസാനം ക്ഷേത്ര ഭാരവാഹികളെ കണ്ട് ഒരു നിവേദനം സമർപ്പിക്കാനും കെ.പി.സി.സി യോഗം തീരുമാനിച്ചു. 

ഗുരുവായൂർ സത്യഗ്രഹം നടത്താനായി കമ്മിറ്റി രൂപീകരിച്ചു. ക്ഷേത്രാധികാരികൾ അമ്പലത്തിന് ചുറ്റും മുള്ളുവേലി കെട്ടി. സത്യഗ്രഹികളെ അടിച്ചുകൊല്ലുമെന്ന് യാഥാസ്ഥിതികർ ഭീഷണി മുഴക്കി. എന്നാൽ ഇതൊന്നും കണ്ട് സമരക്കാർ പിൻവാങ്ങിയില്ല. എ. കെ. ജി.യുടെയും സുബ്രഹ്മണ്യൻ തിരുമുമ്പിന്റെയും നേതൃത്വത്തിലുള്ള ഒരു സംഘം വോളന്റിയർമാർ ഒക്ടോബർ 21ന് കാൽനടയായി കണ്ണൂരിൽ നിന്ന് ഗുരുവായൂരേക്ക് പുറപ്പെട്ടു. വഴിനീളെ ആവേശഭരിതരായ ജനക്കൂട്ടം സംഘത്തിന് വരവേൽപ്പ് നൽകി. ഗുരുവായൂർ എത്തുന്നതുവരെയുള്ള യാത്രയും പ്രചാരണവും നാട്ടിൽ ഉണർവുണ്ടാക്കി.

ഒക്ടോബർ പതിനെട്ടിനു കോഴിക്കോടു വെച്ചു കൂടിയ പ്രത്യേക കെ.പി.സി.സി യോഗം നവംബർ ഒന്നിന് ഗുരുവായൂർ ക്ഷേത്ര നടക്കൽ സമരം ആരംഭിക്കാൻ തീരുമാനിച്ചു. സമരത്തിനു മുന്നോടിയായി സുബ്രഹ്മണ്യൻ തിരുമുമ്പിന്റെ നേതൃത്വത്തിൽ ഇരുപതുപേരുടെ ഒരു സംഘം കണ്ണൂരിൽ നിന്നും കാൽനടയായി ഗുരുവായൂരിലേക്കു തിരിച്ചു. ഈ ജാഥ ഒക്ടോബർ 31 ന് ഗുരുവായൂർ ക്ഷേത്ര നടക്കലെത്തുകയും, നവംബർ ഒന്നിന് നിരാഹാരസമരം ആരംഭിക്കുകയും ചെയ്തു. അന്നേ ദിവസം അഖിലകേരള ക്ഷേത്ര പ്രവേശന ദിനമായി ആചരിക്കപ്പെട്ടു. കെ. കേളപ്പൻ പന്ത്രണ്ടു് ദിവസത്തെ നിരാഹാരം കിടന്നു. എന്നും പുലർച്ചെ മൂന്നുമണിക്ക് നടതുറക്കുമ്പോൾ സത്യഗ്രഹം തുടങ്ങും. പല നേതാക്കളും ഗുരുവായൂർ സമരസ്ഥലം സന്ദർശിച്ചു പിന്തുണ പ്രഖ്യാപിച്ചു. എൻ.എസ്.എസ്., എസ്.എൻ.ഡി.പി, ഉണ്ണിനമ്പൂതിരി സഭ തുടങ്ങിയ സാമൂദായിക സംഘടനകൾ സമരത്തിനു ഐക്യദാർഢ്യം പ്രഖ്യാപിക്കുകയുണ്ടായി. എന്നാൽ ദിവസങ്ങൾ കഴിയുന്തോറും സമരത്തിന്റെ ആവേശം കുറഞ്ഞു വന്നു. സത്യഗ്രഹ സമരം പരാജയത്തിലേക്കു നീങ്ങാൻ തുടങ്ങി. നവംബർ ഏഴിന് സുബ്രഹ്മണ്യൻ തിരുമുമ്പ് അറസ്റ്റിലായി. ജനുവരി നാലിന് എ. കെ. ജി.യെയും അറസ്റ്റ് ചെയ്തു. 
സത്യാഗ്രഹത്തിനിടെ ആറ് മാസത്തെ ശിക്ഷ കഴിഞ്ഞ് കണ്ണൂർ ജയിലിൽ നിന്നും സമരമുഖത്ത് തിരിച്ചെത്തിയ എ.കെ.ജി. വീണ്ടും സത്യഗ്രഹ ക്യാപ്റ്റൻ സ്ഥാനമേറ്റെടുത്തു. സമരം ഇഴഞ്ഞു നീങ്ങുന്നു എന്നു തോന്നിയ ഈ അവസരത്തിലാണ് പി. കൃഷ്ണപിള്ള ക്ഷേത്ര ശ്രീകോവിലിന് മുന്നിലെ മണി മുഴക്കിയത്. മണി മുഴക്കി തൊഴുകുവാനുള്ള അവകാശം ബ്രാഹ്മണർക്കുമാത്രമാണ് ഉണ്ടായിരുന്നത്. ക്ഷേത്രം കാവൽക്കാർ കൃഷ്ണപിള്ളയെ അതിക്രൂരമായി തല്ലിച്ചതച്ചു. പിറ്റേ ദിവസവും മണിയടിക്കുന്നത് കൃഷ്ണപിള്ള ആവർത്തിച്ചു,മർദ്ദനം വീണ്ടും പഴയതിലും ശക്തിയിൽ തുടർന്നു. കൃഷ്ണപിള്ള അക്ഷ്യോഭ്യനായിനിന്ന് ഈ മർദ്ദനമെല്ലാം ഏറ്റുവാങ്ങി. ഈയവസരത്തിൽ തെല്ലും കൂശാതെ "ഉശിരുള്ള നായർ മണിയടിക്കും, എച്ചിൽപെറുക്കി നായൻമാർ അവരുടെ പുറത്തടിക്കും" എന്ന് കാവൽക്കാരെ കൃഷ്ണപിള്ള പരിഹസിച്ചു. കൃഷ്ണപിള്ളയേയും, പത്മനാഭൻ നമ്പ്യാരേയും ക്ഷേത്രം ജീവനക്കാർ ബലമായി പിടിച്ചു പുറത്താക്കി. കൃഷ്ണപിള്ള അവിടെ പിക്കറ്റിംഗ് ആരംഭിക്കുകയും, ക്ഷേത്രത്തിൽ വരുന്നവരോട് ഈ അനീതി അവസാനിക്കുന്നതുവരെയെങ്കിലും ക്ഷേത്രത്തിലേക്കു വരരുതേയെന്ന് ആവശ്യപ്പെട്ടു. എന്നാൽ ഈ വിവരം രാജാവിനെ അറിയിച്ചിട്ടുണ്ടെന്നും, അദ്ദേഹത്തിന്റെ മറുപടിക്കായി ഒരാഴ്ച കാത്തിരിക്കണമെന്നും ക്ഷേത്രം ഭാരവാഹി കൃഷ്ണപിള്ളയോടാവശ്യപ്പെട്ടതനുസരിച്ച് അദ്ദേഹം സമരം അവസാനിപ്പിച്ചു. 
ക്ഷേത്രഭാരവാഹികൾ സമരാനുകൂലികൾക്കെതിരേ നിരന്തരമായ ഉപദ്രവം സൃഷ്ടിച്ചുകൊണ്ടിരുന്നു. ഡിസംബർ 28 ന് നേതാവ് എ.കെ.ഗോപാലന് ക്രൂരമായ മർദ്ദനമേറ്റു. പിറ്റേ ദിവസം പൊതുജനങ്ങൾ സമരമുഖം സംഘർഷമാക്കി. സത്യഗ്രഹികളെ തടയാനായി ക്ഷേത്രത്തിനു ചുറ്റും കെട്ടിയിരുന്ന മുള്ളുവേലി പൊതുജനങ്ങൾ കൂട്ടമായി ചെന്നു പൊളിച്ചു കളഞ്ഞു. ഗോപുരം വരെ ആർക്കും ചെല്ലാമെന്ന നിലവന്നപ്പോൾ അധികൃതർ ക്ഷേത്രം അനിശ്ചിത കാലത്തേക്ക് അടച്ചിടുകയാണുണ്ടായത്. ജനുവരി 28 ന് ക്ഷേത്രം വീണ്ടും തുറന്നപ്പോൾ സത്യഗ്രഹം പുനരാരംഭിക്കുകയും ചെയ്തു. ഏറ്റെടുത്ത ലക്ഷ്യം പൂർത്തീകരിക്കുവാനായി തന്റെ ജീവൻ വരെ ബലികഴിക്കുവാൻ കേളപ്പൻ തയ്യാറായി. അദ്ദേഹം ക്ഷേത്രം എല്ലാവർക്കുമായി തുറക്കും വരെ ഉപവാസം അനുഷ്ഠിക്കുവാൻ തുടങ്ങി. ഇതോടെ ഗുരുവായൂർ എന്ന സ്ഥലം അഖിലേന്ത്യാ ശ്രദ്ധ നേടാൻ തുടങ്ങി. രാജ്യത്തിന്റെ പലഭാഗങ്ങളി. നിന്നും ക്ഷേത്ര ഭാരവാഹി കൂടിയായ സാമൂതിരിക്ക് സന്ദേശങ്ങൾ ലഭിച്ചു തുടങ്ങി. കേരളത്തിന്റെ പലഭാഗങ്ങളിൽ നിന്നും ഗുരുവായൂർ സമരത്തോട് ഐക്യദാർഢ്യം പ്രഖ്യാപിച്ചുകൊണ്ട് സമരജാഥകൾ ഗുരുവായൂരിലേക്കു പുറപ്പെടാൻ തുടങ്ങി. സവർണ്ണ ഹിന്ദുക്കളും ഈ സമരത്തിനു പിന്തുണ പ്രഖ്യാപിച്ചു കൊണ്ട് രംഗത്തെത്തി. കേളപ്പന്റെ ജീവൻ രക്ഷിക്കാനായി ഒപ്പു ശേഖരണവും അപേക്ഷകളും കേരളമൊട്ടാകെ നടന്നു. സമരം ക്ഷേത്രത്തിനകത്തേക്കും വ്യാപിപ്പിക്കാൻ തീരുമാനിച്ചു. ഇതൊരു വമ്പിച്ച പൊതു ജനപ്രക്ഷോഭമായി മാറിയേക്കാമെന്നു ഭയപ്പെട്ട് സർക്കാരും വിഷമവൃത്തത്തിലായി. നേതാക്കൾ പ്രശ്നപരിഹാരത്തിനായി ഗാന്ധിജിക്കു കമ്പി സന്ദേശമയച്ചു. അവസാനം സമരം താൽക്കാലികമായി അവസാനിപ്പിക്കാനും, ഇതിന്റെ ഭാവി ഉത്തരവാദിത്തം താൻ ഏറ്റെടുക്കുന്നുവെന്നും കാണിച്ച് ഗാന്ധിജി കേളപ്പന് സന്ദേശമയക്കുകയും, അതനുസരിച്ച് പൂർണ്ണ താൽപര്യത്തോടെയല്ലെങ്കിലും കേളപ്പൻ സമരമവസാനിപ്പിക്കുകയും ചെയ്തു. പിന്നീട് പൊന്നാനി താലൂക്കിൽ ക്ഷേത്രം അവർണർക്ക് തുറന്നുകൊടുക്കേണ്ട കാര്യത്തിൽ ഹിന്ദുക്കൾക്കിടയിൽ വോട്ടെടുപ്പ് നടത്തുകയുണ്ടായി. 15568 പേർ ക്ഷേത്രപ്രവേശനത്തിനനുകൂലമായും, 2779 പേർ പ്രതികൂലമായും വോട്ടു രേഖപ്പെടുത്തി. 2106 പേർ നിഷ്പക്ഷത പാലിച്ചപ്പോൾ, 7302 പേർ ഈ വോട്ടെടുപ്പിൽ പങ്കെടുക്കാൻ വിസമ്മതിച്ചു. 77 ശതമാനത്തോളം ആളുകൾ ക്ഷേത്രപ്രവേശനത്തിനെ അനുകൂലിക്കുകയുണ്ടായി. ഇത് ഗുരുവായൂർ സത്യാഗ്രഹത്തിന്റെ വിജയമായി കണക്കാക്കപ്പെടുന്നു.

അന്ന് ജാതിവ്യവസ്ഥ ഏറ്റവും ശക്തമായി നിലനിന്നത് വടക്കൻ കേരളത്തിലാണ്. പയ്യന്നൂരിലെ കണ്ടോത്തെ ഒരു പൊതുനിരത്തിലൂടെ നടക്കാൻ താഴ്ന്ന ജാതിക്കാരെ അനുവദിച്ചിരുന്നില്ല. അടുത്തുള്ള ക്ഷേത്രത്തിന് അശുദ്ധിയുണ്ടാകും എന്നതായിരുന്നു കാരണം. ഗുരുവായൂർ സത്യഗ്രഹത്തിന്റെ പ്രചാരണാർഥം കേളപ്പനും എ.കെ.ജി.യും അടങ്ങുന്ന സംഘം ഈ വഴിയിൽ കൂടി ഹരിജനങ്ങളെയും കൂട്ടി ഘോഷയാത്ര നടത്തി. ഘോഷയാത്ര റോഡിന് സമീപം എത്തിയപ്പോൾ ചെറുപ്പക്കാരും സ്ത്രീകളും അടങ്ങുന്ന 200 ഓളം വരുന്ന ജനക്കൂട്ടം ഘോഷയാത്രയിൽ പങ്കെടുത്തവരെ മർദിക്കാൻ തുടങ്ങി. സ്ത്രീകൾ ഉലക്ക കൊണ്ടാണ് എ.കെ.ജി.യെയും മറ്റും തല്ലിച്ചതച്ചത്. ആക്രമണം അരമണിക്കൂർ നീണ്ടുനിന്നു. എ.കെ.ജി.യും കേരളീയനും ബോധംകെട്ടുവീണു. കേരളീയന്റെ മരണമൊഴി പോലും രേഖപ്പെടുത്തുകയുണ്ടായി. ഈ മർദനമാണു് പിന്നീടു് "കണ്ടോത്തെ കുറുവടി" എന്ന പേരിൽ പ്രസിദ്ധമായ സംഭവം. എ.കെ.ജി.യുടെ രാഷ്ട്രീയ ജീവിതത്തിലെ ആദ്യ മർദനമായിരുന്നു ഇത്. 

ഗുരുവായൂർ സത്യഗ്രഹത്തിന് ലഭിച്ച ഏറ്റവും നല്ല പ്രചാരണമായിരുന്നു "കണ്ടോത്തെ കുറുവടി". മലബാർ ജില്ലാ ബോർഡ് അധികാരി കണ്ടോത്ത് എത്തുകയും എല്ലാവർക്കും യാത്രചെയ്യാൻ അധികാരമുണ്ടെന്ന് എഴുതിയ ബോർഡ് വഴിയിൽ സ്ഥാപിക്കുകയും ചെയ്തു.

1947 ജൂൺ 12ന് മദിരാശി സർക്കാരിന്റെ ക്ഷേത്രപ്രവേശന ഉടമ്പടിക്ക് ശേഷം ഗുരുവായൂർ ക്ഷേത്രത്തിൽ എല്ലാ വിഭാഗം ജനങ്ങൾക്കും പ്രവേശനം ലഭിച്ചു. ഗുരുവായൂർ സത്യാഗ്രഹം ഫലമായി ഗുരുവായൂർ ക്ഷേത്രം ഉടനടി അവർണർക്ക് തുറന്നുകൊടുത്തില്ലെങ്കിലും, ക്ഷേത്രപ്രവേശനം നിഷേധിക്കുന്നതിനെതിരായ പൊതുബോധം സജീവമാക്കാൻ ഈ സത്യാഗ്രഹത്തിനു് സാധിച്ചു. 1936 ൽ ശ്രീചിത്തിര തിരുനാൾ തിരുവിതാംകൂർ ക്ഷേത്രപ്രവേശന വിളംബരം പുറപ്പെടുവിക്കാനുണ്ടായ സാഹചര്യവും ഈ സത്യാഗ്രഹം സൃഷ്ടിച്ചു. കേരളത്തിലെ ഒരു ക്ഷേത്രത്തിലും അവർണർക്ക് പ്രവേശിക്കാൻ ഇന്ന് തടസ്സമില്ലെങ്കിലും അന്യമതക്കാരെ പ്രവേശിപ്പിക്കാൻ പല ക്ഷേത്രാധികാരികളും തയ്യാറായിട്ടില്ല.

എല്ലാ വിശ്വാസികൾക്കും ക്ഷേത്രത്തിൽ പ്രവേശിക്കാൻ അനുമതി നൽകണമെന്നാവശ്യപ്പെട്ട് 2007ൽ ഡി.വൈ.എഫ്.ഐ.യുടെ നേതൃത്വത്തിൽ രണ്ടാം ഗുരുവായൂർ സത്യഗ്രഹം നടത്തി.




</doc>
<doc id="165521" url="https://ml.wikipedia.org/wiki?curid=165521" title="ജോർജ് ഹാമിൽട്ടൺ ഗോർഡൺ അബർഡീൻ">
ജോർജ് ഹാമിൽട്ടൺ ഗോർഡൺ അബർഡീൻ

ബ്രിട്ടിഷ് പ്രധാനമന്ത്രി(1852-55)യും രാജ്യതന്ത്രജ്ഞനുമായ്രുന്നു ജോർജ് ഹാമിൽട്ടൺ ഗോർഡൺ അബർഡീൻ.

എഡിൻബറോയിൽ 1784 ജനുവരി 18-ന് ജനിച്ചു. ബാല്യത്തിൽ തന്നെ മാതാപിതാക്കൾ അന്തരിച്ചുപോയതിനാൽ രക്ഷകർത്താക്കളായ വില്യം പിറ്റിന്റേയും ഹെന്റി ഡണ്ടാസിന്റേയും സംരക്ഷണയിൽ വളർന്നു. ഹാരോയിലും കേംബ്രിഡ്ജിലെ സെ. ജോൺസ് കോളജിലും ആണ് വിദ്യാഭ്യാസം നടത്തിയത്. 1801-ൽ പിതാമഹന്റെ മരണത്തെത്തുടർന്ന് ഇദ്ദേഹത്തിന് പ്രഭുസ്ഥാനം ലഭിച്ചു. 1813-ൽ വിയന്നയിലെ ബ്രിട്ടിഷ് അംബാസിഡറായി നിയമിതനായി. 1814-ലെ പാരിസ് സന്ധിയിൽ വഹിച്ച പങ്ക് ഇദ്ദേഹത്തിന് വൈക്കൌണ്ട് (Vis-count) സ്ഥാനം നേടിക്കൊടുത്തു.

വെല്ലിങ്ടന്റെ (1769-1852) നേതൃത്വത്തിലുണ്ടായ മന്ത്രിസഭയിൽ 1828-ൽ അബർഡീൻ അംഗമായി. വിദേശകാര്യമന്ത്രിയെന്ന നിലയിൽ 1830 വരെ തുടർന്നു. 1834-ൽ കുറച്ചുകാലം യുദ്ധകാര്യ സെക്രട്ടറിയായിരുന്നു. 1841-ൽ സർ റോബർട്ട് പീലിന്റെ (1788-1850) നേതൃത്വത്തിൽ മന്ത്രിസഭയുണ്ടായതിനെ തുടർന്ന് ഇദ്ദേഹം വീണ്ടും വിദേശകാര്യമന്ത്രിയായി. അക്കാലത്ത് ഇംഗ്ലണ്ടും ഫ്രാൻസും തമ്മിൽ സ്വരച്ചേർച്ചയില്ലായിരുന്നുവെങ്കിലും രണ്ടു രാജ്യങ്ങളും തമ്മിൽ ഏറ്റുമുട്ടാതിരിക്കാൻ കാരണം അബർഡീനായിരുന്നു.

1846-ലെ ഓറിഗോൺ സന്ധിമൂലം, യു.എസ്സും കാനഡയും തമ്മിലുള്ള അതിർത്തിത്തർക്കം അവസാനിപ്പിച്ചതിൽ അബർഡീന് പ്രധാന പങ്കുണ്ട്. 1846-ൽ പീൽ മന്ത്രിസഭ രാജിവച്ചു. സർ റോബർട്ട് പീലിന്റെ മരണത്തെത്തുടർന്ന് അബർഡീൻ ടോറികക്ഷിനേതാവും ബ്രിട്ടിഷ് പ്രധാനമന്ത്രിയുമായി (1852). ഇദ്ദേഹത്തിന്റെ ഭരണകാലത്താണ് ക്രിമിയൻ യുദ്ധം (1853-56) ഉണ്ടായത്. ഈ യുദ്ധം കൈകാര്യം ചെയ്തരീതിയിൽ പരാജയപ്പെട്ടതിനെ തുടർന്ന് 1855 ജനുവരിയിൽ അബർഡീൻ പ്രധാനമന്ത്രിപദം രാജിവച്ചു. 1860 ഡിസംബർ 14-ന് ഇദ്ദേഹം അന്തരിച്ചു. 1893-ൽ സ്റ്റാൻമോർപ്രഭുവും (ഏൾ ഒഫ് അബർഡീൻ-Earl of Aberdeen) 1923-ൽ ലേഡി ഫ്രാൻസെസ് ബാൾഫറും (ലൈഫ് ഒഫ് ജോർജ് ഫോർത്ത്, ഏൾ ഒഫ് അബർഡീൻ - Life of George IV,Earl of Aberdeen) അബർഡീന്റെ ജീവചരിത്രങ്ങൾ രചിച്ചിട്ടുണ്ട്.



</doc>
<doc id="165525" url="https://ml.wikipedia.org/wiki?curid=165525" title="അലോഷ്യസ് ഗോൺസാഗാ">
അലോഷ്യസ് ഗോൺസാഗാ

കത്തോലിക്കാസഭയിലെ യുവാക്കളുടെ മധ്യസ്ഥനാണ് വിശുദ്ധ അലോഷ്യസ് ഗോൺസാഗാ

ഇറ്റലിയിലെ ഒരു പ്രഭുകുടുംബത്തിൽ 1568 മാർച്ച് 9-ന് അലോഷ്യസ് ജനിച്ചു .ധനികനും പ്രശസ്തനുമായ ഒരു സൈനികനായിരുന്നു അലോഷ്യസിന്റെ പിതാവ് .മാതാവ് തികഞ്ഞ ദൈവഭക്തയായിരുന്നു .അതിനാൽ ഒത്തിരി പ്രാ൪ത്ഥനകൾ മാതവിൽനിന്നും പഠിച്ചു .

പട്ടാളത്തലവനായ പിതാവ് അലോഷ്യസിനെ യുദ്ധമുറകൾ പരിശീലിപ്പിച്ചിരുന്നു .അതുകൊണ്ട് അവന് ഏറ്റവും ഇഷ്ടമായിരുന്ന സ്ഥലം പട്ടാളക്യാമ്പായിരുന്നു. .അവടെനിന്നും കുറേ ചീത്തവാക്കുകൾ അവൻ പഠിച്ചിരുന്നു, എന്നാൽ മാതാവിന്റ നിർദ്ദേശപ്രകാരം പിന്നീടൊരിക്കലും അവ൯ അത്തരം വാക്കുകൾ ഉപയോഗിച്ചില്ല .

പതിനഞ്ചാം വയസ്സിൽ വൈദികനാകാനുള്ള ആഗ്രഹമുണ്ടായി .പിതാവ് ഇതിനെ കർശനമായി എതിർത്തു .എന്നിരുന്നാലും 1585 നവംബർ 25-ന് റോമിലെ ഈശോസഭയിൽ ചേർന്നു.

ഇറ്റലിയിൽ രോഗികൾക്കായി സ്വജീവിതം സമർപ്പിച്ച അലോഷ്യസ് 23-ാം വയസ്സിൽ രോഗബാധിതനായി .1591 ജൂൺ 21-ന് മരണമടഞ്ഞു.



</doc>
<doc id="165530" url="https://ml.wikipedia.org/wiki?curid=165530" title="കുസുമം ജോസഫ്">
കുസുമം ജോസഫ്

ഒന്നും, രണ്ടും കേരളനിയമസഭകളിൽ കരിക്കോട് നിയോജകമണ്ഡലത്തെ പ്രതിനിധീകരിച്ച ഒരു രാഷ്ട്രീയ നേതാവായിരുന്നു കുസുമം ജോസഫ് (13 ഏപ്രിൽ 1926 - 14 ഡിസംബർ 1991). കോൺഗ്രസ് പ്രതിനിധിയായാണ് കുസുമം ജോസഫ് കേരള നിയമസഭയിലേക്കെത്തിയത്. 1926 ഏപ്രിൽ 13ന് ജനിച്ചു. ജോസഫ് എന്നായിരുന്നു പിതാവിന്റെ പേര്. 1948-ൽ ഇന്ത്യൻ നാഷണൽ കോൺഗ്രസിൽ ചേർന്നാണ് രാഷ്ട്രീയ പ്രവേശനം നടത്തിയത്.

1952-ൽ കോൺഗ്രസ് വനിതാ വിഭാഗത്തിന്റെ (മൂവാറ്റുപുഴ) വൈസ് പ്രസിഡന്റ്, സംസ്ഥാന വനിതാ ഫ്രണ്ട് വൈസ് പ്രസിഡന്റ്, ഇടുക്കി ഡി.ഡി.ഡി. അംഗം, കോൺഗ്രസ് നിയമസഭാപാർട്ടി വിപ്പ് എന്നീരംഗങ്ങളിലും ഇവർ പ്രവർത്തിച്ചിരുന്നു.


</doc>
<doc id="165533" url="https://ml.wikipedia.org/wiki?curid=165533" title="രാമൻ റിസർച്ച് ഇൻസ്റ്റിറ്റ്യൂട്ട്, ബാംഗ്ലൂർ">
രാമൻ റിസർച്ച് ഇൻസ്റ്റിറ്റ്യൂട്ട്, ബാംഗ്ലൂർ

ഈ ഗവേഷണസ്ഥാപനം നോബൽ പുരസ്കാരം നേടിയ സി.വി. രാമൻ, 1948- ൽ സ്ഥാപിച്ചു. ഇന്ത്യൻ ഇൻസ്റ്റിറ്റ്യൂട്ട് ഓഫ് സയൻസിൽ നിന്ന് വിരമിച്ച ശേഷം, തൻറെ ശാസ്ത്രാന്വേഷണങ്ങൾ തുടർന്നു കൊണ്ടുപോകാനായി രാമൻ രൂപം നൽകിയ ഈ സ്ഥാപനത്തിൻറെ ഡയറക്റ്റർ മരണപര്യന്തം (1970), അദ്ദേഹം തന്നെയായിരുന്നു.

1934-ൽ അന്നത്തെ മൈസൂർ മഹാരാജാവ് ഗവേഷണസ്ഥാപനം ആരംഭിക്കാനായി രാമന് ഭൂമി നൽകി. അതേ വർഷം രാമൻറെ നേതൃത്വത്തിൽ ഇന്ത്യൻ അക്കാദമി ഓഫ് സയൻസസ് (ബാംഗ്ളുർ) അവിടെ നിലവിൽ വന്നു.. അക്കാദമിയോട് ബന്ധപ്പെട്ട ഗവേഷണശാലയായിട്ടാണ് രാമൻ റിസർച്ച് ഇൻസ്റ്റിറ്റ്യൂട്ട് പ്രവർത്തനമാരംഭിച്ചത്. രാമൻറെ മരണശേഷം ഈ ഗവേഷണസ്ഥാപനം രാമൻ റിസർച്ച് ഇൻസ്റ്റിറ്റ്യൂട്ട് ട്രസ്റ്റിൻറെ കീഴിലായി. 1972-ൽ ഇത് ശാസ്ത്ര സാങ്കേതിക വകുപ്പ് (ഇന്ത്യ) ധനസഹായം നൽകുന്ന സ്വയംഭരണസ്ഥാപനമായി
ഭൌതികശാസ്ത്ര വിഷയങ്ങളിലാണ് മുഖ്യമായും ഗവേഷണങ്ങൾ നടക്കുന്നത്. ആസ്ട്രോണമി, ആസ്ട്രോഫിസിക്സ്,ഫിസിക്സ് ഓഫ് ലൈറ്റ് അൻഡ് മാറ്റർ , സോഫ്റ്റ് കണ്ടെൻസ്ഡ് മാറ്റർ,തിയററ്റിക്കൽ ഫിസിക്സ് എന്നിവ.

രാമൻ റിസർച്ച് ഇൻസ്റ്റിറ്റ്യൂട്ട്
സി.വി.രാമൻ അവന്യു, 
സദാശിവനഗർ, ബാംഗ്ലൂർ 560080
ഫോ +91-80-2361 0122
ഫാക്സ് +91-80-2361 0492


</doc>
<doc id="165537" url="https://ml.wikipedia.org/wiki?curid=165537" title="ഭിന്നിപ്പിച്ചു ഭരിക്കുക">
ഭിന്നിപ്പിച്ചു ഭരിക്കുക

ബ്രിട്ടീഷുകാർ ഇന്ത്യയിൽ നടപ്പാക്കിയ നയമാണു് ഭിന്നിപ്പിച്ചു ഭരിക്കുക (ഡിവൈഡ് ആന്റ് റൂൾ). ഇന്ത്യയിലെ ജനങ്ങൾ മുഴുവനും ബ്രിട്ടീഷ് ആധിപത്യത്തിനെതിരെ 
ശക്തമായ പ്രതികരിച്ചുതുടങ്ങി എന്നു് മനസ്സിലാക്കിയ ബ്രിട്ടീഷ് വൈസ്രോയി കഴ്സൺ പ്രഭു ഇന്ത്യയിലെ ഹിന്ദു മുസ്‌ലിം വിഭാഗക്കാരെ തമ്മിലടിപ്പിച്ചുകൊണ്ടു് ഭരണം മുന്നോട്ടു് കൊണ്ടുപോകാൻ
നടപ്പാക്കിയ നയമാണ് ഭിന്നിപ്പിച്ചു ഭരിക്കുക. ബ്രിട്ടീഷ് സാമ്രാജ്യത്വം അവരുടെ കോളനിവാഴ്ച്ച നിലനിർത്തുന്നതിനായി പ്രയോഗിച്ച തന്ത്രമായിരുന്നു മത സംഘർഷങ്ങൾ സൃഷ്ടിച്ച് ഇന്ത്യക്കാരെ ഭിന്നിപ്പിക്കുക എന്നത്. മതത്തെയും ജാതിവിഭാഗങ്ങളെയും പ്രീണിപ്പിച്ചു വശത്താക്കാൻ ബ്രിട്ടീഷ് ഭരണകൂടം ശ്രമിച്ചു. ഭാരതത്തിന്റെ പുരോഗതിക്കായി ഭാരതീയർ ഒറ്റക്കെട്ടായി മുൻപോട്ടു പോകേണ്ട ഒരു അവസ്ഥയിൽ നിൽക്കുമ്പോൾ ആണ് നഷ്ടപ്പെട്ട അധികാരം തിരിച്ചുപിടിക്കാനും സംസ്ഥാനം വെട്ടിമുറിച്ച് സ്വന്തം അധികാരം നിലനിർത്താൻ ബ്രിട്ടീഷുകാർ പ്രയോഗിച്ച കുടിലതന്ത്രം 'ഭിന്നിപ്പിച്ചു ഭരിക്കുക' എന്നത്.


</doc>
<doc id="165538" url="https://ml.wikipedia.org/wiki?curid=165538" title="തെറ്റിസ്">
തെറ്റിസ്

ഗ്രീക്ക് പുരാണകഥയായ ഇലിയഡിലെ മുഖ്യ കഥാപാത്രമായ അക്കിലിസിന്റെ അമ്മയായ തെറ്റിസ്, സമുദ്രദേവന്മാരിലൊരാളായ നീരിയസിൻറെയും സമുദ്രകന്യ ഡോറിസ്സിൻറെയും 50 മക്കളിൽ ഒരാളാണ്. പീലസ് രാജാവുമായുളള തെറ്റിസിൻറെ വിവാഹത്തിന് ക്ഷണം ലഭിക്കാഞ്ഞതിൽ കുപിതയായിട്ടാണ് മത്സരദേവത വിവാഹ മണ്ഡപത്തിലേക്ക് സ്വർണ്ണ ആപ്പിൾ എറിഞ്ഞത്. അക്കിലിസിനെ ചിരഞ്ജീവിയാക്കാനായി തെറ്റിസ്, കുഞ്ഞിനെ സ്റ്റൈക്സ് നദിയിൽ മുക്കി, എന്നാൽ കുതികാലുകൾ കൂട്ടിപ്പിടിച്ച് മുക്കിയതിനാൽ അത്രയും ഭാഗം നനഞ്ഞില്ല.
പിന്നീട് ട്രോജൻ യുദ്ധത്തിൽ കുതികാലിൽ പരിക്കേറ്റിട്ടാണ് അക്കിലിസ് മരിക്കുന്നത്.


</doc>
<doc id="165541" url="https://ml.wikipedia.org/wiki?curid=165541" title="കേന്ദ്ര മന്ത്രിസഭ">
കേന്ദ്ര മന്ത്രിസഭ

ഇന്ത്യയിലെ ഏറ്റവും ഉന്നതമായ കാര്യനിർവ്വഹണ സ്ഥാപനമാണ് കേന്ദ്ര മന്ത്രിസഭ.പ്രധാനമന്ത്രിയാണ് ഇതിനെ നയിക്കുന്നത്.ഇന്ത്യൻ യൂനിയനുമായി ബന്ധപ്പെട്ട എല്ലാ കാര്യങ്ങളും തീരുമാനിക്കുന്നത് കേന്ദ്ര മന്ത്രിസഭയാണ്.ഇത് പാർല്ലമെന്റിനോട് ഉത്തരവാദപ്പെട്ടിരിക്കുന്നു.കേന്ദ്ര മന്ത്രിസഭക്ക് പാർല്ലമെന്റിന്റെ അനുമതിയില്ലാതെ തന്നെ നയപരമായ തീരുമാനങ്ങൾ എടുക്കാൻ അവകാശമുണ്ട്.
കാബിനെറ്റ് സെക്രട്ടറിയാണ് കേന്ദ്ര മന്ത്രിസഭാ യോഗ കാര്യങ്ങൾ രേഖപ്പെടുത്തി വെക്കുക.
പാർല്ലമെന്റിലെ ഭൂരിപക്ഷപ്രകാരം തെരെഞ്ഞെടുക്കപ്പെടുന്ന പ്രധാനമന്ത്രിയുടെ ഉപദേശപ്രകാരം രാഷ്ട്രപതിയാണ് കേന്ദ്ര മന്ത്രിമാരെ നിയമിക്കുന്നത്.കേന്ദ്ര മന്ത്രിയായി സത്യപ്രതിജ്ഞ ചെയ്ത് അധികാരമേൽക്കാൻ പാർല്ലമെന്റിലെ ഏതെങ്കിലും സഭയിൽ (ലോകസഭ, രാജ്യസഭ) അംഗമാകണമെന്ന് നിർബന്ധമില്ല.എന്നാൽ സത്യപ്രതിജ്ഞ ചെയ്ത് 6 മാസത്തിനകം ഏതെങ്കിലും സഭയിലേക്ക് തെരഞ്ഞെടുക്കപ്പെട്ടില്ലെങ്കിൽ മന്ത്രി പദവി നഷടപ്പെടും. 
പാർല്ലമെന്റംഗത്വം ഇല്ലാതാകുകയോ,പ്രധാനമന്ത്രിയുടെ ഉപദേശപ്രകാരം രാഷ്ട്രപതി പിരിച്ചുവിടുകയോ സ്വയം രാജിവെച്ച് ഒഴിയുകയോ ചെയ്താൽ കേന്ദ്ര മന്ത്രിസഭയിൽ നിന്നും പുറത്താകും.
കേന്ദ്ര സർക്കാരിന്റെ എല്ലാ വകുപ്പുകളുടെയും ചുമതല പ്രധാനമന്ത്രിക്കാണ്.അദ്ദേഹത്തിന്റെ ഉപദേശ പ്രകാരം രാഷ്ട്രപതി ഭവൻ വിജ്ഞാപനമനുസരിച്ചാണ് വകുപ്പുകൾ നിർണ്ണയിക്കപ്പെടുന്നത്.ഏതെങ്കിലും വകുപ്പിന് പ്രത്യേക മന്ത്രി ഇല്ലാതായാൽ സ്വാഭാവികമായും അതിന്റെ ചുമതല പ്രധാനമന്ത്രിയിൽ വന്നു ചേരും.കാബിനറ്റ് മന്ത്രിമാർ ഉള്ള വകുപ്പിലെ സഹമന്ത്രിമാർക്കും ,ഉപമന്ത്രിമാർക്കും ബന്ധപ്പെട്ട കാബിനറ്റ് മന്ത്രിയാണ് ചുമതല അനുവദിച്ചു നൽകുന്നത്.വകുപ്പുകൾ തമ്മിൽ ഏകോപനത്തിനും സുഖമമായ നടത്തിപ്പിനുമായി കാബിനെറ്റ് സെക്രട്ടറിയുടെകീഴിൽ കാബിനെറ്റ് സെക്രട്ടറിയേറ്റ് പ്രവർത്തിച്ചുവരുന്നു. 


</doc>
<doc id="165552" url="https://ml.wikipedia.org/wiki?curid=165552" title="ഒളിമ്പിക്സ് 1904">
ഒളിമ്പിക്സ് 1904

1904-ലെ വേനൽക്കാല ഒളിമ്പിക്സിനെ, ഔദ്യോഗികമായി "'മൂന്നാം ഒളിമ്പ്യാഡ് ഗെയിംസ്", എന്നു പറയാറുണ്ട്.


</doc>
<doc id="165554" url="https://ml.wikipedia.org/wiki?curid=165554" title="ബാണഭട്ടൻ">
ബാണഭട്ടൻ

ഹർഷവർദ്ധനന്റെ(606–647 CE) സദസ്സിലെ സംസ്കൃത പണ്ഡിതനും ആസ്ഥാനകവിയായിരുന്നു "'ബാണഭട്ടൻ". ഹർഷന്റെ ജീവചരിത്രം പ്രധാന വിഷയമായ ഹർഷചരിതം, കാദംബരി എന്നിവയാണ് പ്രധാനകൃതികൾ. കാദംബരി പൂർത്തിയാക്കുന്നതിനു മുൻപു ബാണഭട്ടൻ മരണമടഞ്ഞതിനാൽ പുത്രനായ ഭൂഷണഭട്ടനായിരുന്നു ഈ കൃതി പൂർത്തീകരിച്ചത്.
ചിത്രഭാനുവും രാജദേവിയുമാണ് ബാണഭട്ടന്റെ മാതാപിതാക്കൾ. ബീഹാറിലെ ഛപ്ര ജില്ലയിൽ പെടുന്ന പ്രിതികൂടയിലാണ് അദ്ദേഹം ജനിച്ചത് .


</doc>
<doc id="165559" url="https://ml.wikipedia.org/wiki?curid=165559" title="1904 ഒളിമ്പിക്സ് മെഡൽ പട്ടിക">
1904 ഒളിമ്പിക്സ് മെഡൽ പട്ടിക


</doc>
<doc id="165560" url="https://ml.wikipedia.org/wiki?curid=165560" title="ബോണെല്ലിപ്പരുന്ത്">
ബോണെല്ലിപ്പരുന്ത്

ഒരു വലിയ ഇരപിടിയൻ പക്ഷിയാണ് ബോണെല്ലിപ്പരുന്ത്. ബോണെല്ലിപ്പരുന്തിന്റെ ശാസ്ത്രീയ നാമം Aquila fasciata എന്നാണ്. ഇംഗ്ലീഷിൽ Bonelli's Eagle, bonelli's hawk-eagle എന്നും.

ഇതിനെ തെക്കൻ യൂറോപ്പിലും ആഫ്രിക്കയിൽ സഹാറ മരുഭൂമിയുടെ തെക്കും വടക്കും ഭാഗങ്ങളിലും തെക്കേ ഏഷ്യ മുഴുവനും ഇന്തോനേഷ്യ വരേയും കാണപ്പെടുന്നു. അതതിടങ്ങളിൽ മരങ്ങളിൽ മൂന്നു മുട്ടവരെ ഇട്ടു കുഞ്ഞുങ്ങളെ വളർത്തുന്നു.

ഈ പരുന്ത് മരങ്ങൾ ധാരാളമുള്ളിടത്തും കുന്നു പ്രദേശങ്ങളിലും തുറന്ന പ്രദേശങ്ങളുള്ള നാടുകളിലും കാണുന്നു.

ഡി.എൻ.എ പഠനം വ്യക്തമാക്കുന്നത് ഇവ Hieraaetus ജനുസ്സിൽ നിന്ന് Aquila ലേക്ക് മാറിയതെന്നാണ്.
55 മുതൽ 65 സെ. മീറ്റർ വരെ നീളം കാണും. മുകൾ വശം കടുത്ത തവിട്ടു നിറമാണ്. അടിവശം വെള്ളയിൽ കടുത്ത നിറത്തിലുള്ള വരകളുള്ളതാണ്. ചിറകുകൾക്ക് താരതമ്യേന നീളം കുറവാണ്. നീളമുള്ള വാലിന്റെ മുകൾവശം ചാരനിറവും അടിവശം വെള്ളയുമാണ്. കറുത്ത വീതിയുള്ള ഒറ്റ വര അരികിലായി കാണുന്നു. കാലും കണ്ണുകളും മഞ്ഞയാണ്.

പൊതുവേ നിശ്ശബ്ദരാണ്. ഇണയെ ആകർഷിക്കാനും കൂടിന്റെ സമീപത്തും മാത്രമെ സാധാരണയയി ഇവ ക്ലു- ക്ലുക്ലു- ക്ലൂയി എന്ന ശബ്ദമുണ്ടാക്കുന്നത്.

ജീവനുള്ളവയാണ് ഇവയുടെ ഭക്ഷണം. കാക്ക, പ്രാവുകൾ തുടങ്ങിയവും ഭക്ഷണമാണ്. 

കമ്പുകൾ കൊണ്ടുള്ള വലിയ കൂട്ടിൽ ഇലകൾ നിരത്തിയാണ് കൂടുണ്ടാക്കുന്നത്. ഉയരമുള്ള ഒറ്റ മരങ്ങളിലോ ഉയർന്ന പാറകൂട്ടത്തിലോ ആണ് കൂടുകൾ ഉണ്ടാക്കുന്നത്.


</doc>
<doc id="165565" url="https://ml.wikipedia.org/wiki?curid=165565" title="ഒളിമ്പിക്സ് 1908">
ഒളിമ്പിക്സ് 1908

1908-ലെ വേനൽക്കാല ഒളിമ്പിക്സിനെ, ഔദ്യോഗികമായി നാലാം ഒളിമ്പ്യാഡ് ഗെയിംസ്, എന്നു പറയാറുണ്ടു്. ഇതു് ലണ്ടനിലാണു നടന്നത്.

നാലാം ഒളിമ്പ്യാഡു് ഗെയിംസിൽ ആദ്യ പത്തുസ്ഥാനങ്ങൾ നേടിയ രാഷ്ട്രങ്ങളുടെ മെഡൽ പട്ടിക


</doc>
<doc id="165579" url="https://ml.wikipedia.org/wiki?curid=165579" title="കൽക്കത്താ തീസിസ്സ്">
കൽക്കത്താ തീസിസ്സ്

1948 ഫെബ്രുവരി-മാർച്ച് മാസങ്ങളിൽ കൊൽക്കത്തയിൽ വച്ച് നടന്ന അവിഭക്ത കമ്മ്യൂണിസ്റ്റ് പാർട്ടി ഓഫ് ഇന്ത്യയുടെ രണ്ടാമത്തെ പാർട്ടി കോൺഗ്രസ്സിൽ, അന്നത്തെ അഖിലേന്ത്യാ സെക്രട്ടറി ബി.ടി. രണദിവെയുടെ നേതൃത്വത്തിൽ, സായുധ സമരത്തിലൂടെ ഇന്ത്യയിൽ അധികാരം പിടിച്ചെടുക്കുവാൻ നൽകിയ ആഹ്വാനമാണ് കൽക്കത്ത തീസിസ് എന്ന പേരിൽ അറിയപ്പെടുന്നത്..

ഇന്ത്യൻ കമ്മ്യൂണിസ്റ്റ് പാർട്ടിയിൽ സോവിയറ്റ്-ചൈനീസ് വേർതിരിവുകൾ ആദ്യമായുണ്ടാകുന്നത് 1940-കളുടെ അവസാനപാദത്തിലാണ്. സ്വാതന്ത്ര്യാനന്തര ഇന്ത്യയിൽ അവലംബിക്കേണ്ട രാഷ്ട്രീയനിലപാടിനെ ചൊല്ലിയായിരുന്നു ഈ തർക്കങ്ങൾ. കൊമിൻഫോമിന്റെ സ്ഥാപനസമ്മേളനത്തിൽ അവതരിപ്പിച്ച ഷദനോവ് രേഖയാണ് ചേരിതിരിവുകൾക്ക് തുടക്കമിട്ടത്. യൂറോപ്പിലെ ബൂർഷ്വാ ഗവൺമെന്റുകൾക്കെതിരെയും കൊളോണിയൽ ഗവൺമെന്റുകൾക്കെതിരെയും കടുത്ത പോരാട്ടങ്ങൾക്ക് ആഹ്വാനം ചെയ്യുന്നതായിരുന്നു പ്രബന്ധം. കോളനി രാജ്യങ്ങളിൽ ദേശീയ ബൂർഷ്വാസിയോടും ഫ്യൂഡൽ-വിരുദ്ധ താല്പര്യങ്ങളുള്ള ധനിക-ഇടത്തരം കർഷകരോടും സ്വീകരിക്കേണ്ട സമീപനത്തെക്കുറിച്ച് ഒന്നുംതന്നെ അതിൽ പരാമർശിച്ചിരുന്നില്ല. 

1947 ഡിസംബറിൽ നടന്ന പാർട്ടി കേന്ദ്രകമ്മിറ്റി യോഗം നെഹ്രു ഗവൺമെന്റിനെ സായുധ സമരത്തിലൂടെ പുറത്താക്കണമെന്ന് ആഹ്വാനം ചെയ്യുന്ന ഒരു പ്രമേയം അംഗീകരിച്ചു. സ്വാതന്ത്ര്യാനതരം അധികാരമേറ്റ നെഹൃ ഗവൺമെന്റിനെ പിന്തുണയ്ക്കുന്ന സമീപനമായിരുന്നു 1930കൾ മുതൽ അന്നത്തെ സി.പി.ഐ. ജനറൽ സെക്രട്ടറി ആയിരുന്ന പി.സി. ജോഷി സ്വീകരിച്ചിരുന്നത്. ഈ നയത്തിനെതിരെയാണ് ബി.ടി. രണദിവെ പ്രമേയം അവതരിപ്പിക്കുന്നത്. കേന്ദ്രക്കമ്മിറ്റിയിലെ ഭൂരിപക്ഷം അംഗങ്ങളും പ്രമേയത്തെ പിന്തുണച്ചു.

1948 ഫെബ്രുവരി മാസം കൽക്കട്ടയിൽ (ഇന്നത്തെ കൊ‌ൽക്കത്ത) ചേർന്ന സി.പി.ഐ.-യുടെ രണ്ടാം പാർട്ടി കോൺഗ്രസ്സിൽ പുതിയ നയം അംഗീകരിക്കപ്പെട്ടു. അതിന്റെ ഫലമായി പി.സി. ജോഷിയെ പുറന്തള്ളി ബി.ടി. രണദിവെ പാർട്ടിയുടെ ജനറൽ സെക്രട്ടറിയായി.

കൽക്കത്താ തീസിസിനെതിരായ സൈദ്ധാന്തികമായ ഭിന്നതകൾ ആദ്യമുയർന്നത് സി.പി.ഐ.-യുടെ അന്നത്തെ ആന്ധ്ര ഘടകത്തിൽ നിന്നാണ്. 1948 ജൂണിൽ ചൈനീസ് മാതൃകയിലുള്ള ഒരു വിപ്ലവത്തിന് ആന്ധ്ര ഘടകം ആഹ്വാനം ചെയ്തു. മാവോയുടെ പുത്തൻ ജനാധിപത്യ സിദ്ധാന്തമാണ് ഇന്ത്യൻ വിപ്ലവത്തിനുള്ള മാർഗ്ഗരേഖ എന്നതായിരുന്നു അവരുടെ നിലപാട്. ദുർബ്ബലമായ ദേശീയ മുതലാളിത്തമല്ല മുഖ്യശത്രുവെന്നും, ഇന്ത്യൻ വിപ്ലവത്തിന്റെ ഘട്ടം സാമ്രാജത്യ വിരുദ്ധവും ഫ്യൂഡൽ വിരുദ്ധവുമായതിനാൽ കമ്മ്യൂണിസ്റ്റുകാർ ഇവയെ എതിർക്കുന്ന ധനിക-ഇടത്തരം കാർഷിക വിഭാഗങ്ങളുമായി യോജിച്ച് മുന്നേറണമെന്നുമാണ് അവർ ആവശ്യപ്പെട്ടത്.

ആന്ധ്ര ഘടകത്തിന്റെ നിലപാടുകളെ വിമർശിച്ചുകൊണ്ട് രണദിവെ 1949 ജനുവരിയിൽ സി.പി.ഐ.-യുടെ പ്രസിദ്ധീകരണമായ "കമ്മ്യൂണിസ്റ്റിൽ" ഒരു ലേഖനം എഴുതുകയുണ്ടായി. വിപ്ലവത്തിന് ഒരു ഘട്ടം മാത്രമേയുള്ളൂവെന്നും അത് സ്ഥിതിസമത്വവിപ്ലവത്തിന്റെയാണെന്നും, അതിനായിട്ട് തൊഴിലാഴിവർഗ്ഗത്തിന്റെ സഖ്യശക്തികൾ ആയിട്ടുള്ളത് ദരിദ്ര കർഷകരും നാട്ടിൻപുറങ്ങളിലെ കൂലിവേലക്കാരും മാത്രമാണെന്നും ലേഖനത്തിലൂടെ സമർത്ഥിച്ചു.

കൽക്കത്താ തീസിസിന്റെ അംഗീകാരത്തെ തുടർന്ന് രാജ്യത്തിന്റെ വിവിധ ഭാഗങ്ങളിൽ അക്രമാസക്തമായ സമരങ്ങൾ ആരംഭിച്ചു. ഗവൺമെന്റ് അവയെ എല്ലാം നിഷ്ഠൂരമായി അടിച്ചമർത്തി. കമ്മ്യൂണിസ്റ്റ് പാർട്ടിയുടെ പ്രമുഖനേതാക്കളെല്ലാം തടവിലായി. പാർട്ടിയുടെ ബഹുജനാടിത്തറയ്ക്ക് ഇളക്കം തട്ടി. രണദിവെയുടെ നയങ്ങൾ പാർട്ടിയുടെ ജനപിന്തുണയെ ഇല്ലാതാക്കുമെന്ന് കാണിച്ച്, പി.സി. ജോഷി, അന്നത്തെ സോവിയറ്റ് യൂണിയൻ കമ്മ്യൂണിസ്റ്റ് പാർട്ടി ജനറൽ സെക്രട്ടറിയായിരുന്ന ജോസഫ് സ്റ്റാലിന് കത്തയയ്ക്കുകയും തുടർന്ന് 1949-ൽ ഇക്കാരണത്താൽ പാർട്ടിയിൽ നിന്ന് പുറത്താക്കപ്പെടുകയും ചെയ്തു. എസ്.എ. ഡാങ്കെയുടെ നേതൃത്വത്തിൽ ട്രേഡ് യൂണിയൻ നേതാക്കൾ രണദിവെയ്ക്കെതിരെ രംഗത്ത് വന്നു.

1949-ൽ ബെയ്ജിങ്ങിൽ വെച്ച് നടന്ന ലോക ട്രേഡ് യൂണിയൻ ഫെഡറേഷന്റെ സമ്മേളനത്തിന് ശേഷമാണ് സ്റ്റാലിനും മാവോയും തമ്മിൽ നിലനിന്നിരുന്ന സൈദ്ധാന്തിക ഭിന്നതകൾക്ക് പരിഹാരമുണ്ടായത്. കൊളോണിയൽ-അർദ്ധ കൊളോണിയൽ രാഷ്ട്രങ്ങളിൽ വിപ്ലവത്തിന്റെ പ്രധാന രൂപം സായുധ സമരമായിരിക്കണമെന്ന് തെലുങ്കാനയിൽ അന്ന് നടന്നിരുന്ന സമരം ചൂണ്ടിക്കാണിച്ചു കൊണ്ട് ചൈനീസ് വിഭാഗം സമർത്ഥിച്ചു. ചൈനീസ് പാർട്ടി മുന്നോട്ട് വെച്ച സായുധ സമരമൊഴികെയുള്ള കാര്യങ്ങൾ അംഗീകരിച്ച സോവിയറ്റ് പാർട്ടി ഓരോ രാജ്യത്തിന്റെയും സവിശേഷതകൾക്കനുസരിച്ച് തന്ത്രങ്ങൾ ആവിഷ്കരിക്കുവാൻ ഏഷ്യയിലെ ട്രേഡ് യൂണിയനുകളോട് ആഹ്വാനം ചെയ്യുന്ന പ്രമേയം അവതരിപ്പിച്ചു. 1950 ജനുവരി 29-ന് കൊമിൻഫോം പ്രസിദ്ധീകരണത്തിന്റെ മുഖപ്രസംഗത്തിൽ നാല് വർഗ സഖ്യസിദ്ധാന്തത്തിനെ പറ്റിയുള്ള ചൈനീസ് പാർട്ടി നേതാവായ ലിയുഷാവൊചിയുടെ വാദഗതികൾ ശരി വയ്ക്കുകയും ഇന്ത്യ പോലൊരു രാജ്യത്ത് സായുധ സമരം പ്രായോഗികമല്ല എന്ന് സൂചിപ്പിക്കുകയും ചെയ്തു.

1950 മേയ് മാസത്തിൽ രണദിവെയെ സി.പി.ഐ. ജനറൽ സെക്രട്ടറി സ്ഥാനത്ത് നിന്ന് നീക്കം ചെയ്യുകയും തൽസ്ഥാനത്ത് തെലുങ്കാനാ സമരനേതാവായിരുന്ന സി. രാജേശ്വര റാവുവിന്റെ നേതൃത്വത്തിലുള്ള പുതിയ കേന്ദ്രക്കമ്മിറ്റി നിലവിൽ വരികയും ചെയ്തു.


</doc>
<doc id="165582" url="https://ml.wikipedia.org/wiki?curid=165582" title="ഹരിലാൽ ജെ. കനിയ">
ഹരിലാൽ ജെ. കനിയ

സ്വതന്ത്ര ഭാരതത്തിലെ ആദ്യത്തെ സുപ്രീം കോടതി ചീഫ് ജസ്റ്റിസ് ആയിരുന്നു ഹരിലാൽ. ജെ. കനിയ. പൂർണ്ണമായ പേര് സർ ഹരിലാൽ ജെകിസുന്ദാസ് കനിയ എന്നാണ്.ആഗസ്റ്റ് 14 1947 മുതൽ ഫെബ്രുവരി 5 ,1951 വരെ അദ്ദേഹം സുപ്രീം കോടതി ചീഫ് ജസ്റ്റീസായി ചുമതല വഹിച്ചു. സുപ്രീം കോടതി ചീഫ് ജസ്റ്റീസായി ചുമതല ഏൽക്കുന്നതിനു മുൻപ് ഫെഡറൽ കോടതിയിൽ (ഇന്ത്യയിൽസുപ്രീം കോടതിയ്ക്കു മുൻപ് നിലനിലുണ്ടായിരുന്നത്) മുഖ്യന്യായാധിപനായിരുന്നു. സർ ബഹുമതിയും അദ്ദേഹത്തിനു ലഭിയ്ക്കുകയുണ്ടായി.


</doc>
<doc id="165584" url="https://ml.wikipedia.org/wiki?curid=165584" title="ജടായുപ്പാറ">
ജടായുപ്പാറ

കേരളത്തിലെ കൊല്ലം ജില്ലയിലെ ഒരു വിനോദ സഞ്ചാര കേന്ദ്രമാണു ജടായുപ്പാറ. 
ചടയമംഗലം ഗ്രാമ പഞ്ചായത്തിൽ എം.സി. റോഡിനു സമീപത്താണു ജടായുപ്പാറ സ്ഥിതി ചെയ്യുന്നത്‌. രാമായണത്തിൽ സീതയെ രാവണൻ തട്ടിക്കൊണ്ടു പോകുമ്പൊൾ ജടായു തടഞ്ഞു. രാവണന്റെ വെട്ടേറ്റ ജടായു വീണത്‌ ഈ പാറയിലാണെന്നു വിശ്വസിക്കപ്പെടുന്നു. 
=ഇതുകൂടി കാണുക==



</doc>
<doc id="165585" url="https://ml.wikipedia.org/wiki?curid=165585" title="ബ്രിക്കൻഹെഡ്">
ബ്രിക്കൻഹെഡ്

ബ്രിക്കൻഹെഡ്, മെട്രോപോളിടൺ ബോറോയിലുള്ള മെഴ്സിസൈഡിലുള്ള ഒരു പട്ടണമാണ്. ലിവർപൂളിന്റെ എതിരാണ് ബ്രിക്കൻഹെഡ് സ്ഥിതി ചെയ്യുന്നത്. ബ്രിക്കൻഹെഡ് ഒരു ഉപദ്വീപാണ്, മേഴ്സി നദിയാണ് ലിവർപൂളിനെ ബ്രിക്കൻഹെഡിൽ നിന്നും വേർതിരിക്കുന്നത്. 2011 ലെ കണക്കുകൾ ചൂണ്ടിക്കാണിക്കുന്നു ബ്രിക്കൻഹെഡിൽ 83,729 ആൾക്കാർ മാത്രമേ ഉള്ളു എന്ന്. ചരിത്രം പറയുന്നത് ബ്രിക്കൻഹെഡ് ചെഷയറിന്റെ ഒരു ഭാഗമാണെന്നാണ്. ബ്രിക്കൻഹെഡ് സാധാരണ അറിയപ്പെടുന്നത് അതിന്റെ കപ്പൽ നിർമ്മാണത്തിനാണ്.


</doc>
<doc id="165588" url="https://ml.wikipedia.org/wiki?curid=165588" title="മോര്യ">
മോര്യ

മലപ്പുറം ജില്ലയിലെ താനൂർ പഞ്ചായത്തിലെ കിഴക്കൻ ഗ്രാമമാണ് മോര്യ. പ്രധാനമായും കുന്നുംപുറം, കുറുംകാട് എന്നീ രണ്ടു പ്രദേശങ്ങൾ ചേർന്നതാണ് മോര്യ, മനോഹരമായ പുഞ്ചപ്പാടം അതിരിടുന്ന ഒരു ചെറിയ പ്രദേശമാണ് മോര്യ. പ്രധാനമായും കാർഷിക വൃത്തിയെ ആശ്രയിച്ചിരുന്ന നാട്ടുകാരുടെ ഇപ്പോഴത്തെ സാമ്പത്തിക വരുമാനം മലപ്പുറം ജില്ല യിലെ മറ്റു പല ഗ്രാമങ്ങളെ പ്പോലെ തന്നെ ഗൾഫ്‌ തന്നെയാണ് 


</doc>
<doc id="165593" url="https://ml.wikipedia.org/wiki?curid=165593" title="തൃശ്ശൂർ ആകാശവാണി നിലയം">
തൃശ്ശൂർ ആകാശവാണി നിലയം

കേരളത്തിലെ മൂന്നാമത്തെ ആകാശവാണി നിലയമാണു 1956 നവംബർ 4-നു റിലേ സ്റ്റേഷനായി പ്രക്ഷേപണം തുടങ്ങിയ തൃശൂർ ആകാശവാണി നിലയം. മീഡിയം വേവ് 630Khz. ഇപ്പോൾ 101.1 Mhz - ൽ ഒരു കിലോവാട്ട് പ്രസരണശേഷിയുള്ള എഫ്.എം നിലയത്തിലൂടെയും ഒരേ സമയം പ്രക്ഷേപണമുണ്ട്.

1966 ഓഗസ്റ്റ് 11 മുതൽ ഇവിടെ നിന്നും “വയലും വീടും”പരിപാടി ആരംഭിച്ചു. പാലക്കാട് ജില്ലയിലെ എരുമയൂർ ഗ്രാമത്തിൽ വെച്ചായിരുന്നു ഇതിന്റെ ഉദ്ഘാടനം നടന്നത്. കേരളത്തിലെ മാദ്ധ്യമങ്ങളിലെ ആദ്യ കാർഷികപരിപാടിയായിരുന്നു,അത്. 1960കളിൽ ഇന്ത്യയെ ബാധിച്ച കടുത്ത ഭക്ഷ്യക്ഷാമത്തെ തുടർന്ന് നെല്ലുല്പാദനം വർദ്ധിപ്പിക്കുന്നതിനു പ്രോത്സാഹനം നൽകുന്നതിനായി രാജ്യത്തിന്റെ വിവിധഭാഗങ്ങളിലെ 10 റേഡിയോ നിലയങ്ങളിൽ ആരംഭിച്ച കാർഷികപരിപാടിയുടെ ഭാഗമായിരുന്നു തൃശൂർ നിലയത്തിൽ നിന്നുള്ള വയലും വീടും.പാലക്കാട് മുതൽ തെക്ക് കുട്ടനാട് വരെയുള്ള പ്രദേശങ്ങളിലെ കർഷകരുടെ അഭിമുഖങ്ങളും അവർക്കായുള്ള അറിവികളും പ്രക്ഷേപണം ചെയ്യുകയായിരുന്നു പരിപാടി.കേരളത്തിലെ മറ്റ് നിലയങ്ങൾ അത് ഇവിടെ നിന്നും ടേപ് വരുത്തി പ്രക്ഷേപണം ചെയ്തുതുടങ്ങി.പിൽക്കാലത്ത് ”കൃഷിപാഠം”ആരംഭിച്ചതും ഇവിടെ നിന്നുമാണു.

എസ്.വേണു,പി.പത്നരാജൻ,രാധാലക്ഷ്മി പദ്മരാജൻ,സുകുമാരമേനോൻ,കെ.വി.മണികണ്ഠൻ നായർ എന്നിവരായിരുന്നു ആദ്യകാല അനൌൺസർമാർ.കൃഷിവകുപ്പിൽ നിന്നും ഡെപ്യൂട്ടേഷനിൽ നിയോഗിക്കപ്പെട്ട,മാത്തൂർ രാമചന്ദ്രപണിക്കൻ,ഗോവിന്ദരാജ ,കെ.എൻ.കുറുപ്പ്,കെ.കെ.കുര്യൻ എന്നിവരായിരുന്നു ആദ്യകാല പരിപാടികളുടെ ചുമതലവഹിച്ച ഫാം റേഡിയോ ഓഫീസർമാർ.പിന്നീട് ടി.സത്യനാഥനും വി.ശശികുമാറും ദീർഘകാലം ഫാം റേഡിയോ ആഫീസറായി.തൃശൂർനിലയം കേരളത്തിലെ പ്രക്ഷേപണ ചരിത്രത്തിൽ സ്ഥാനം അടയാളപ്പെടുത്തിയത്ത് കാർഷികപരിപാടികളിലൂടെയായിരുന്നു. അക്കാലത്ത് വയലും വീടും പരിപാടിയ്ക്ക് സ്ക്രിപ്റ്റ് എഴുതാനായി കോവിലൻ,മാടമ്പ് കുഞ്ഞുക്കുട്ടൻ തുടങ്ങിയവർ കരാടടിസ്ഥാനത്തിൽ ജോലിചെയ്തിട്ടുണ്ടു.പിന്നീട് ഈ തസ്തികയിൽ കോഴിക്കോട്ടു നിന്നും അക്കിത്തം മാറ്റി നിയമിക്കപ്പെട്ടു.പിന്നീട് പ്രോഗ്രാം എക്സ്സിക്യൂട്ടീവായ എസ്.രമേശൻ നായരും ആദ്യം സ്ക്രിപ്റ്റ് റൈറ്റായിരുന്നു.

ഒരു പി. ബാലചന്ദ്രനായിരുന്നു ആദ്യത്തെ പ്രോഗ്രാം എക്സിക്യൂട്ടീവ്.അദ്ദേഹം പിന്നീട് ജോലി രാജിവെച്ച് ആലപ്പുഴയിൽ ചെമ്മീൻ കയറ്റുമതി വ്യവസായി ആയി.തുടർന്ന് കോഴിക്കോട്ട് നിന്ന് പ്രേം നായർ നിയമിക്കപ്പെട്ടു.അവരെ തുടർന്ന് സുശീലാവിജയരാഘവൻ ചുമതലയേറ്റു.ആദ്യം ചെമ്പുക്കാവിലും പിന്നെ പൂങ്കുന്നം രമാദേവിമന്ദിരത്തിനടുത്ത വാടകക്കെട്ടിടത്തിലും പ്രവർത്തനം ആരംഭിച്ച ആകാശവാണിയുടെ 20 കിലോവാട്ട് ട്രാൻസ്മിറ്റർ രാമവർമ്മപുരത്ത് തന്നെയായിരുന്നു.അതിനകത്ത് തന്നെ ചെറിയൊരു സ്റ്റുഡിയോയും ഉണ്ടായിരുന്നു.രാമവർമ്മപുരത്ത് പൂർണ്ണ സ്റ്റുഡിയോ സംവിധാനത്തോടെ സ്വതന്ത്ര നിലയമായി പ്രവർത്തനം ആരംഭിച്ചത് 1973 ഡിസംബർ 24നായിരുന്നു.അന്ന് വൈകിട്ട് നടന്ന സമ്മേളനത്തിൽ വാർത്താവിതരണ പ്രക്ഷേപണസഹമന്ത്രി ധരംവീർ സിൻഹയായിരുന്നു ഉദ്ഘാടനം നിർവഹിച്ചത്.ചെമ്പൈ “വാതാപി”,“ശിവ.ശിവ”,“ജയാപയോധിനി” തുടങ്ങിയ കീർത്തനങ്ങൾ ആലപിച്ചു. ടി.വി.രമണി, പരമേശ്വരൻ നമ്പൂതിരി എന്നിവർ അദ്ദേഹത്തിനു പക്കമേളമൊരുക്കി. തൃശൂർ പി രാധാകൃഷ്ണനായിരുന്നു മ്യൂസിക് പ്രൊഡ്യൂസർ എന്ന നിലയിൽ സംഗീതപരിപാടിയുടെ ചുമതല വഹിച്ചിരുന്നത്. മഹാകവി ജി.ശങ്കരക്കുറുപ്പ് ആകാശവാണിയെക്കുറിച്ച് എഴുതിയ കവിത ആലപിച്ചു. കലാമണ്ഡലം ക്ഷേമാവതിയും സംഘവും നൃത്തപരിപാടികൾ അവതരിപ്പിച്ചു.അന്നത്തെ ആഭ്യന്തരമന്ത്രി കെ കരുണാകരൻ ഉൾപ്പെടെയുള്ള പ്രമുഖർ ചടങ്ങിൽ സംബന്ധിച്ചു. അന്ന് പാലക്കാട് ചിറ്റൂർ സ്വദേശിനിയായ കെ.സത്യഭാമയായിരുന്നു പ്രോഗ്രാം മേധാവി.അവർ അന്ന് അസിസ്റ്റൻ സ്റ്റേഷൻ ഡയറക്റ്ററായിരുന്നു.പിന്നീട് അവർ ട്രിച്ചി സ്റ്റേഷൻ ഡയറക്റ്ററായി നിയമിക്കപ്പെട്ടു. ഗോവിന്ദരാജലുവായിരുന്നു ആദ്യ സ്റ്റേഷൻ ഡയറക്റ്റർ. 1976ൽ അദ്ദേഹം ചുമതലയേൽക്കും മുൻപ് എഞ്ചിനിയർമാരായിരുന്നു ഡയറക്റ്ററുടെ ചുമതല കൂടി നിർവഹിച്ചിരുന്നത്.

പറവൂർ സഹോദരിമാരിൽ ഇളയവളായ രാധാലക്ഷ്മി, അരുണാചലം, കെ.രവീന്ദ്രൻ, തോമസ് കുഞ്ഞുമ്മൻ, എൻ.കെ.സെബാസ്യൻ, എം.ഒ.കുട്ടൻ, എൻ.കെ.സെബാസ്റ്റ്യൻ, മാധവവാര്യർ, പി.പ്രഭാകരൻ തുടങ്ങിയവരായിരുന്നു ട്രാൻസ്മിഷൻ എക്സിക്യൂട്ടീവുമാർ. വിമലാവർമ്മ,വെണ്മണി വിഷ്ണു, കൌസല്യാമധു, എം.തങ്കമണി, എം.ഡി.രാജേന്ദ്രൻ, സി.പി രാജശേഖരൻ തുടങ്ങി പ്രഗൽഭരുടെ വൻനിര അനൌൺസർമാരായി ജോലിയിൽ പ്രവേശിച്ചു. പിന്നീട് സി.പി രാജശേഖരൻ പ്രോഗ്രാം എക്സിക്യൂട്ടീവും കോഴിക്കോട്,മംഗലാപുരം നിലയങ്ങളിൽ ഡയറക്റ്ററുമായി വിരമിച്ചു.നെയ്യാറ്റിങ്കര വാസുദേവൻ,റ്റി.വി.രമണി,തിരുവിഴ ശിവാനന്ദൻ,മങ്ങാട് കെ.നടേശൻ, തൃശൂർ പി.രാധാകൃഷ്ണൻ, പി.കെ കേശവൻ നമ്പൂതിരി, ഏ.അനന്തപദ്മനാഭൻ, സി.രാജെന്ദ്രൻ, ജി.വേണുഗോപാൽ തുടങ്ങിയ പ്രഗൽഭസംഗീതജ്ഞരും ആർ.ശ്രീകണ്ഠൻ നായരെപോലുള്ള മാദ്ധ്യമപ്രവർത്തകരും, എൻ.കെ.സെബാസ്റ്റ്യനെപ്പോലെ റേഡിയോ നാടകരംഗത്തെ അതികായകരും തൃശൂർ നിലയത്തിൽ ജോലിനോക്കിയിട്ടുണ്ടു.പ്രശസ്ത ഗാനരചയിതാവായ എം.ഡി.രാജേന്ദ്രൻ 2012 ജൂലൈയിൽ സർവീസിൽ നിന്ന് വിരമിച്ചു.

തൃശൂർ പൂരത്തിന്റെയും ചെമ്പൈ സംഗീതോത്സവത്തിന്റേയും, വള്ളംകളികളുടേയും മറ്റും തത്സമയ പ്രക്ഷേപണങ്ങളിലൂടെ തൃശൂർ നിലയം ജനലക്ഷങ്ങളുടെയിടയിൽ സ്ഥാനം പിടിച്ചു. മിൻ മിനി, പ്രദീപ് സോമസുന്ദരം, കെ.എസ് മനീഷ, കെ.ബി.സുജാത തുടങ്ങിയ ഒരുപറ്റം പ്രശസ്ത ഗായകരുടെ വളർച്ചയിലും നിലയം നിർണ്ണായകമായ പ്രോത്സാഹനം നൽകിയിട്ടുണ്ടു.


</doc>
<doc id="165605" url="https://ml.wikipedia.org/wiki?curid=165605" title="സ്വപ്നക്കൂട്">
സ്വപ്നക്കൂട്

കമൽ സംവിധാനം ചെയ്ത് 2003-ൽ പുറത്തിറങ്ങിയ ഒരു മലയാളചലച്ചിത്രമാണ് സ്വപ്നക്കൂട്. പൃഥ്വിരാജ്, കുഞ്ചാക്കോ ബോബൻ , ജയസൂര്യ, മീര ജാസ്മിൻ, ഭാവന എന്നിവരാണ് പ്രധാന കഥാപാത്രങ്ങളെ അവതരിപ്പിച്ചിരിക്കന്നത്. ഇഖ്‌ബാൽ കുറ്റിപ്പുറം, കമൽ എന്നിവർ ചേർന്നാണ് ചിത്രത്തിന്റെ രചന നിർവ്വഹിച്ചിരിക്കുന്നത്.




</doc>
<doc id="165620" url="https://ml.wikipedia.org/wiki?curid=165620" title="ൻ">
ൻ

മലയാളലിപിയിലെ ഒരു ചില്ലക്ഷരമാണ് ൻ. സ്വരം ചേരാത്ത 'ന'-കാരത്തെ സൂചിപ്പിക്കുന്നതിനാണ് ഇത് ഉപയോഗിക്കുന്നത്.



</doc>
<doc id="165621" url="https://ml.wikipedia.org/wiki?curid=165621" title="ൺ">
ൺ

മലയാളലിപിയിലെ ഒരു ചില്ലക്ഷരമാണ് ൺ. സ്വരം ചേരാത്ത 'ണ'-കാരത്തെ സൂചിപ്പിക്കുന്നതിനാണ് ഇത് ഉപയോഗിക്കുന്നത്.



</doc>
<doc id="165622" url="https://ml.wikipedia.org/wiki?curid=165622" title="ൾ">
ൾ

മലയാളലിപിയിലെ ഒരു ചില്ലക്ഷരമാണ് ൾ. സ്വരം ചേരാത്ത 'ള'-കാരത്തെ സൂചിപ്പിക്കുന്നതിനാണ് ഇത് ഉപയോഗിക്കുന്നത്.



</doc>
<doc id="165623" url="https://ml.wikipedia.org/wiki?curid=165623" title="ർ">
ർ

മലയാളലിപിയിലെ ഒരു ചില്ലക്ഷരമാണ് ർ. സ്വരം ചേരാത്ത 'ര'-കാരത്തെ സൂചിപ്പിക്കുന്നതിനാണ് ഇത് ഉപയോഗിക്കുന്നത്.



</doc>
<doc id="165624" url="https://ml.wikipedia.org/wiki?curid=165624" title="ഹോണ്ട എസ്.എം.എക്സ്.">
ഹോണ്ട എസ്.എം.എക്സ്.

ഹോണ്ട എസ്.എം.എക്സ് B20B എഞ്ചിനിൽ പ്രവർത്തിക്കുന്ന ഹോണ്ടയുടെ കാർ. 4 ഗിയർ ഉള്ള ഇതിൽ 1972 സി.സി. എഞ്ചിനാണുള്ളത്.


</doc>
<doc id="165628" url="https://ml.wikipedia.org/wiki?curid=165628" title="കാബിനെറ്റ് സെക്രട്ടറി">
കാബിനെറ്റ് സെക്രട്ടറി

പാർലമെന്ററി രീതിയിൽ ഭരണം നടത്തപ്പെടുന്ന രാഷ്ട്രങ്ങളിലെ ഏറ്റവും ഉയർന്ന സിവിൽ ഉദ്യോഗസ്ഥനാണ് കാബിനെറ്റ് സെക്രട്ടറി. മന്ത്രി സഭയും ഉദ്യോഗസ്ഥന്മാരും തമ്മിലും,വിവിധ വകുപ്പുകൾ തമ്മിലും ഏകോപിപ്പിച്ച് ഭരണനിർവ്വഹണം എളുപ്പമാക്കുന്നത് കാബിനെറ്റ് സെക്രട്ടറിയാണ്.മന്ത്രി സഭാ യോഗങ്ങളിൽ കാര്യനിർവ്വാഹകനായി പങ്കെടുക്കുകയും അതിലെ തീരുമാനങ്ങൾ എഴുതി തയ്യാറാക്കുന്നതും ഈ ഉദ്യോഗസ്ഥന്റെ ചുമതലയാണ്. രാജ്യത്തെ മുഴുവൻ സിവിൽ ഉദ്യോഗസ്ഥന്മാരുടെയും പദവി കാബിനെറ്റ് സെക്രട്ടറിയുടെ താഴെയാണ്. 

ശ്രീ അജിത് കുമാർ സേത് ആണ് ഇന്ത്യയുടെ ഇപ്പോഴത്തെ കാബിനെറ്റ് സെക്രട്ടറി.


</doc>
<doc id="165631" url="https://ml.wikipedia.org/wiki?curid=165631" title="വ്യോമസേന">
വ്യോമസേന

ഒരു രാജ്യത്തെ സേനാവിഭാങ്ങളിൽ പ്രധാനപ്പെട്ട ഒന്നാണ്വ്യോമസേന.ആകാശമാർഗ്ഗേണയുള്ള ആക്രമണങ്ങൾ പ്രധിരോധിക്കുകയും യുദ്ധസമയങ്ങളിൽ കര-നാവിക സേനാ വിഭാഗങ്ങൾക്ക് മുന്നേറാൻ സഹായിക്കുന്ന തരത്തിൽ ശത്രു രാജ്യങ്ങളിൽ ആക്രമണം നടത്തുകയും ചെയ്യുന്നത് വ്യോമസേനയാണ്.
1910ൽ ഫ്രെഞ്ച് ആർമിയാണ് ആദ്യമായി വ്യോമസേന രൂപീകരിച്ചത്.ഏവിയേഷൻ ആർമി എന്ന പേരിൽ അറിയപ്പെടുന്ന ഈ വിഭാഗം 1911 ലെ തുർക്കിയുമായുള്ള യുദ്ധത്തിൽ ആകാശമാർഗ്ഗം ആക്രമണം നടത്തിയതാണ് ആദ്യത്തെ വ്യോമ ആക്രമണം.ഇന്ന് ലോകത്തെ എല്ലാ രാഷ്ട്രങ്ങൾക്കും സ്വന്തമായി വ്യോമസേനയുണ്ട്.അമേരിക്കൻ വ്യോമസേനയാണ് ലോകത്തിലെ ഏറ്റവും മികച്ച വ്യോമസേനയായി കണക്കാക്കപ്പെടുന്നത്.1932 ൽ ബ്രിട്ടീഷുകാരാൽ രൂപീകരിക്കപ്പെട്ട ഇന്ത്യൻ വ്യോമസേന പൂർണ്ണമായും ഇന്ത്യനായത് 1954ലാണ്.



</doc>
<doc id="165632" url="https://ml.wikipedia.org/wiki?curid=165632" title="നിക്കോളോയ് അബ്രഹാം അബിൽഡ്‌ഗാർഡ്">
നിക്കോളോയ് അബ്രഹാം അബിൽഡ്‌ഗാർഡ്

ഒരു ഡാനിഷ് ചിത്രകാരനായിരുന്നു ‍നിക്കോളോയ് അബ്രഹാം അബിൽഡ്‌ഗാർഡ്. ചരിത്രസംഭവങ്ങളുടെ ചിത്രീകരണത്തിലൂടെയാണ് ഇദ്ദേഹം പ്രശസ്തനായത്. 1743 സെപ്റ്റംബർ 13-ന് കോപ്പൻഹേഗനിൽ ജനിച്ച അബിൽഡ്ഗാർഡ്, ചിത്രകലാഭ്യസനം നടത്തിയത് മുഖ്യമായും റോമിലായിരുന്നു. സ്വദേശത്ത് മടങ്ങിയെത്തിയപ്പോൾ ഇദ്ദേഹം കോപ്പൻഹേഗൻ അക്കാദമിയിൽ ആദ്യം പ്രൊഫസറായും (1786) പിന്നീട് ഡയറക്ടറായും (1789) നിയമിതനായി. പ്രധാനപ്പെട്ട പല ചരിത്രസംഭവങ്ങളും ഷേക്സ്പിയർ കൃതികളിലെ പല രംഗങ്ങളും വർണാഞ്ചിതമായ പല ചിത്രീകരണങ്ങൾക്ക് അബിൽഡ്ഗാർഡ് വിഷയമാക്കി.

ഡെൻമാർക്കിലെ ഫ്രഡറിക്സ്ഡാലിൽവച്ച് 1809 ജൂൺ 4-ന് ഇദ്ദേഹം നിര്യാതനായി.



</doc>
<doc id="165635" url="https://ml.wikipedia.org/wiki?curid=165635" title="ഹൗറ">
ഹൗറ

പശ്ചിമ ബംഗാളിൽ ഹുഗ്ലീ നദിയുടെ പശ്ചിമതീരത്ത് സ്ഥിതി ചെയ്യുന്ന ഈ വ്യവസായ നഗരം, ഹൌറ ജില്ലയുടെ തലസ്ഥാനമാണ്. ഇരട്ട നഗരങ്ങളെന്നറിയപ്പെടുന്ന കൊൽക്കത്തയേയും ഹൌറയേയും തമ്മിൽ ഹൗറ പാലം(റൊബീന്ദ്ര സേതു) ബന്ധിപ്പിക്കുന്നു. ഹൌറാ സ്റ്റേഷൻ പൂർവ്വ റെയിൽവേയുടെയും ദക്ഷിണപൂർവ്വ റെയിൽവേയുടെയും കേന്ദ്രസ്ഥാനമാണ്.
ബംഗാളിന്റെ പഴയ ചരിത്രാവശിഷ്ടങ്ങൾ ഹൌറയിലും സമീപപ്രദേശങ്ങളിലും കാണപ്പെടുന്നു. വെനീഷ്യൻ യാത്രികനായിരുന്ന സീസർ ഫെദറിച്ചി തന്റെ യാത്രാവിവരണങ്ങളിൽ ഹുഗ്ലീ നദിയുടെ തീരത്ത്, വലിയ കപ്പലുകൾക്ക് നങ്കുരമിടാൻ സൌകര്യമുളള ബുട്ടോർ എന്ന സ്ഥലത്തെപ്പറ്റി പ്രസ്താവിക്കുന്നു.. ഇത് ഇന്നത്തെ ബെട്ടോർ ആകാനിടുണ്ടെന്നു അനുമാനിക്കപ്പെടുന്നു. ചില പഴയ കവിതകളിലും ബെട്ടോറിനെപ്പറ്റി പരാമർശങ്ങളുണ്ട്.
1713- ൽ ബംഗാൾ കൌൺസിൽ (ബ്രിട്ടീഷ് ഈസ്റ്റ് ഇന്ത്യ കമ്പനി), ഔറംഗസേബിൻറെ പൌത്രൻ അസീമുഷ് ഷാനിൻറെ പുത്രൻ ഫറൂഖ്സിയാറിന് ഒരു നിവേദനം സമർപ്പിച്ചു. ഹുഗ്ലീ നദിയുടെ കിഴക്കേ തീരത്തുളള 33 ഗ്രാമങ്ങളും പടിഞ്ഞാറെ തീരത്തുളള 5 ഗ്രാമങ്ങളും പതിച്ചുകിട്ടണമെന്നതായിരുന്നു ആവശ്യം. പടിഞ്ഞാറെ തീരത്തുളള 5 ഗ്രാമങ്ങൾ സലീക്ക, ഹരീറ, കസ്സുന്ദ്യ, രാംകൃഷ്ണൊപൂർ, ബട്ടാർ, എന്നിവയായിരുന്നു. ഇവയുടെ ഇന്നത്തെ പേരുകൾ യഥാക്രമം സൽക്കിയ, ഹൌറ, കസുന്ദിയ, രാംകൃഷ്ണപൂർ, ബട്ടോർ എന്നാണ്. ഈ അഞ്ചു ഗ്രാമങ്ങളൊഴികെ മറ്റുളളതെല്ലാം അനുവദിക്കപ്പെട്ടു. 
പ്ലാസ്സി യുദ്ധത്തിനുശേഷം ബംഗാൾ നവാബ് മിർ കാസിം, ഈസ്റ്റ് ഇന്ത്യാ കമ്പനിയുമായി ഉടമ്പടി നടത്തി. ഇതു പ്രകാരം 
ഹൌറ ജില്ല മുഴുവനായും കമ്പനിയുടെ അധീനതയിലായി. 1787-ൽ ഹുഗ്ലി ജില്ല രൂപം കൊണ്ടു 1819-ൽ ഹൌറയും പ്രാന്തപ്രദേശങ്ങളും അതിനോടു ചേർക്കപ്പെട്ടു. 1843-ൽ ഹൌറ ജില്ല, ഹുഗ്ലി ജില്ലയിൽ നിന്ന് വേർപെടുത്തപ്പെട്ടു 
1854-ൽ ഹൌറാ റെയിൽവേ ടെർമിനസ് പ്രവർത്തനമാരംഭിച്ചു. വ്യവസായവൽക്കരണത്തിൻറെ ആദ്യപടിയായിരുന്നു ഇത്. 1855-ൽ ഗോതമ്പുപ്പൊടിക്കുന്ന മില്ലുകളും, 1870-കളിൽ ചണ മില്ലുകളും തുറക്കപ്പെട്ടു.. 1883-ൽ ഹൌറ ഷാലിമാർ റെയിൽവേ ലൈനും, ഷാലിമാർ ടെർമിനസും നിലവിൽ വന്നു. 
1914 ആയപ്പോഴേക്കും ഇന്ത്യൻ റെയിൽവേ പതിന്മടങ്ങ് വികസിക്കുകയും അതുകൊണ്ടുതന്നെ റെയിൽവേയുടെ ആവശ്യങ്ങൾ വ ർദ്ധിക്കുകയും ചെയ്തതിനാൽ ഹൌറയിൽ റെയിൽവേ പണിപ്പുര പ്രവർത്തനമാരംഭിച്ചു. ഇതോടനുബന്ധിച്ച് ഒട്ടനവധി ചെറുകിട വ്യവസായങ്ങളും രംഗപ്രവേശം ചെയ്തു.. ഈ അനിയന്ത്രിത വ്യവസായവൽക്കരണം അനേകം ചേരിപ്രദേശങ്ങൾക്കും രൂപം കൊടുത്തു. ഇന്ന് ഹൌറാ സ്റ്റേഷനും, 
ഹൌറ പാലവുമാണ് ഇവിടത്തെ പ്രധാന കാഴ്ചകൾ

2001-ലെ സെൻസസ് പ്രകാരം ഹൌറയിലെ ജനസംഖ്യ 10 ലക്ഷത്തോളമായിരുന്നു. 54% പുരുഷന്മാർ 46% സ്ത്രീകൾ സാക്ഷരത 77%
വ്യവസായരംഗം
ലഘു സാങ്കേതിക വ്യവസായങ്ങൾക്കു പേരുകേട്ട ഹൌറ, പൂർവ്വദേശത്തെ ഷെഫീൽഡ് എന്നു വിശേഷിപ്പിക്കപ്പെടുന്നു.

ഹൌറ മുനിസിപ്പൽ കോർപ്പറേഷൻ 50 വാർഡുകളായി വിഭജിക്കപ്പെട്ടിരിക്കുന്നു. ഓരോ വാർഡും ഓരോ കൌൺസിലറെ തിരഞ്ഞെടുക്കുന്നു. മേയറും കമ്മീഷണറും കൌൺസിലർമാരും അടങ്ങുന്ന സമിതി ഭരണനിർവ്വഹണം നടത്തുന്നു.
റെയിൽവേ ഗതാഗതത്തിൻറെ മുഖ്യ നാഡികേന്ദ്രം 1854-ൽ നിർമ്മിതമായ ഹൌറാ സ്റ്റേഷനാണ്. 1943-ൽ ഉദ്ഘാടനം ചെയ്യപ്പെട്ട ഹൌറാ പാലം, ഹൌറയെ കൊൽക്കത്തയുമായി കൂട്ടിയിണക്കുന്നു. 


</doc>
<doc id="165638" url="https://ml.wikipedia.org/wiki?curid=165638" title="തന്മാത്രാ മേഘം">
തന്മാത്രാ മേഘം

"നക്ഷത്രങ്ങളുടെ ഈറ്റില്ലം" എന്നറിയപ്പെടുന്ന തന്മാത്രാമേഘങ്ങളിൽ നിന്നാണ് നക്ഷത്രങ്ങൾ രൂപം കൊള്ളുന്നത്. ഹൈഡ്രജൻ തന്മാത്ര(H) കൂടുതലായി കാണുന്ന നക്ഷത്രാന്തരീയ മേഘമാണ് തന്മാത്രാമേഘം. 410 പ്രകാശവർഷം അകലെയുള്ള ബർണാഡ്-68 ആണു് ഭൂമിയിൽനിന്നും എറ്റവുമടുത്ത തന്മാത്രാമേഘം

ഹൈഡ്രജൻ തന്മാത്രകളുടെ സാന്നിദ്ധ്യം ഇൻഫ്രാറെഡ്, റേഡിയോ നിരീക്ഷണങ്ങളിലൂടെ എളുപ്പത്തിൽ തിരിച്ചറിയാൻ കഴിയില്ല. കാർബൺ മോണോക്സൈഡിന്റെ സാന്നിദ്ധ്യം നോക്കിയാണ് ഹൈഡ്രജനെ തിരിച്ചറിയുന്നത്. കാർബൺ മോണോക്സൈഡിന്റേയും ഹൈഡ്രജൻ തന്മാത്രകളുടെയും അനുപാതം ഒരു സ്ഥിരാങ്കമാണെന്നാണു് കരുതുന്നതെങ്കിലും, മറ്റു താരാപഥങ്ങളിൽ നിന്നും നിരീക്ഷിച്ചെടുത്ത വിവരങ്ങൾ അതു് പലപ്പോഴും ശരിവെക്കുന്നില്ല.

പുതിയ നക്ഷത്രങ്ങൾ രൂപപ്പെടുന്നതു് പൂർണ്ണമായും നക്ഷത്രമേഘങ്ങള്ഡക്കുള്ളിലാണെന്നാണു് പൊതുവേയുള്ള അനുമാനം. അവിടുത്തെ താഴ്ന്ന താപനിലയും കൂടിയ സാന്ദ്രതയും കാരണം അവയുടെ ഗുരുത്വാർഷണബലം അന്തരികമർദ്ദത്തേക്കാളേറെയാണു്. അതിനാൽ അവ സങ്കോചിച്ചു് നക്ഷത്രങ്ങൾ രൂപപ്പെടുക സ്വാഭാവികമായിരിക്കും

 


</doc>
<doc id="165644" url="https://ml.wikipedia.org/wiki?curid=165644" title="ഇന്തോ-ചൈന">
ഇന്തോ-ചൈന

തെക്കു കിഴക്കേ ഏഷ്യയിൽ വടക്ക് ഭാഗം ചൈനവരെയും,കിഴക്ക് ചൈനാ സമുദ്രം വരെയും വ്യപിച്ചു കിടക്കുന്ന ഒരു മുനമ്പാണ് ഇന്തോ-ചൈന .
കംബോഡിയ,വിയറ്റ്നാം,ലാവോസ് എന്നീ രാജ്യങ്ങൾ ഉൾക്കൊള്ളുന്ന ഈ പ്രദേശത്തിന് 740,000 ച.കി.മീ. വിസ്തീർണമുണ്ട്.
1887 ഒക്ടോബർ 19 ന് നിലവിൽ വന്ന ഇന്തോ-ചൈന യൂനിയൻ പിന്നീട് 1945 ൽ കംബോഡിയ,വിയറ്റ്നാം,ലവോസ് എന്നീ രാജ്യങ്ങളായി വേർപിരിഞ്ഞു.പ്രാചീന കാലം മുതൽ തന്നെ ഇവിടെ ജനവാസമുണ്ട്.മലായ്-ഇന്തോനേഷ്യൻ വർഗ്ഗക്കാരാണ് ആദിമനിവാസികൾ.ബുദ്ധമതം,താവോയിസം,കൺഫ്യൂഷനിസം എന്നിവയാണ് പ്രബല മതങ്ങൾ.വിയറ്റ്നാമിൽ പ്രേതാരാധനക്കാർക്കായിരുന്നു ഭൂരിപക്ഷം.ബംഗാളി-തമിഴ് വംശജരിൽ ഹിന്ദുമതത്തിനും, മലായ്-ചാംപ് വംശജരിൽ ഇസ്ലാമിനും സ്വാധീനമുണ്ട്.

1804 ൽ ഡാനിഷ്-ഫ്രഞ്ച് ഭൂമിശാസ്ത്രജ്ഞനായ കോണാഡ് മാൾട്ടി-ബ്രൂൺ ആണ് ഈ രാജ്യങ്ങൾക്ക് ഇന്തോ-ചൈന എന്ന പേര് നൽകിയത്.1808 ൽ സ്കോട്ടിഷ് ഭാഷാശാസ്ത്രജ്ഞനായ ജോൺ ലൈഡനും ഈ പ്രദേശത്തെ തദ്ധേശീയ വാസക്കാരെയും പ്രദേശത്തെയും ഇൻഡോ ചൈനീസ് എന്ന് വിളിച്ചു.ഇന്ത്യയും ചൈനയും തമ്മിലുള്ള സംഘർഷഭരിതമായ അന്തരീക്ഷത്തിലാണ് വിവാദരൂപത്തിൽ ഈ സ്ഥലത്തിന് പേര് വന്നതെന്നും വിദഗ്ദാഭിപ്രായമുണ്ട്. 



</doc>
<doc id="165648" url="https://ml.wikipedia.org/wiki?curid=165648" title="വൈറ്റ് നൈറ്റ്സ്">
വൈറ്റ് നൈറ്റ്സ്

ഫിയോദർ ദസ്തയേവ്‌സ്കി രചിച്ച ഒരു ചെറുകഥയാണ് വൈറ്റ് നൈറ്റ്സ് അഥവ വെളുത്ത രാത്രികൾ (Белые ночи). 1848-ൽ പ്രസിദ്ധീകരിച്ച ഈ ചെറുകഥ അദ്ദേഹത്തിന്റെ ആദ്യകാല രചനകളിൽ ഒന്നാണ്. കെ. ഗോപാലകൃഷ്ണന്റെ റഷ്യൻ ഭാഷയിൽനിന്ന് മലയാളത്തിലേക്കുള്ള പരിഭാഷ വെളുത്ത രാത്രികൾ എന്ന പേരിൽ മാതൃഭൂമി ബുക്ക്സ് പ്രസിദ്ധീകരിച്ചിട്ടുണ്ട്. ഈ ചെറുകഥയ്ക്ക് നിരനധി ഭാഷകളിലായി ധാരാളം ചലച്ചിത്ര ആഖ്യാനങ്ങൾ ഉണ്ടായിട്ടുണ്ട്. 

വിഖ്യാത ഫ്രെഞ്ച് ചലച്ചിത്ര സംവിധായകൻ റോബർട്ട് ബ്രസ്സൻ സംവിധാനം ചെയ്ത് ഫോർ നൈറ്റ്സ് ഓഫ് എ ഡ്രീമർ (1971) എന്ന ചിത്രം ഈ ചെറുകഥയെ അധികരിച്ച് എടുത്തതാണ്. ജനനാദൻ സംവിധാനം നിർവഹിച്ച ദേശീയ പുരസ്ക്കാരത്തിന് അർഹമായ ഇയർക്കായ് എന്ന തമിഴ് ചിത്രവും ഈ കഥയെ അടിസ്ഥാനപ്പെടുത്തിയ ചലച്ചിത്രമാണ്. സഞ്ജയ് ലീല ബൻസാലി സംവിധാനം ചെയ്ത് 2007ൽ പുറത്തിറങ്ങിയ സാവരിയ, ശിവം നായർ സംവിധാനം ചെയ്ത 2006ലെ ചലച്ചിത്രം ആഹിസ്ത ആഹിസ്ത, മൻമോഹൻ ദേശായി സംവിധാനം ചെയ്ത് 1960-ലെ ചാലിയ എന്നീ ഹിന്ദി ചിത്രങ്ങളും വൈറ്റ് നൈറ്റ്സിന്റെ ചലച്ചിത്രാവിഷ്ക്കാരങ്ങളാണ്. ജെയിംസ് ഗ്രേ സംവിധാനം ചെയ്ത് 2009ൽ പുറത്തിറങ്ങിയ അമേരിക്കൻ ചലച്ചിത്രം ടു ലവേർസ് വൈറ്റ് നൈറ്റ്സിൽ നിന്നും പ്രചോദനമുൾക്കൊണ്ട് നിർമ്മിച്ച ചിത്രമാണ്. 




</doc>
<doc id="165653" url="https://ml.wikipedia.org/wiki?curid=165653" title="അബിസീനിയന്മാർ">
അബിസീനിയന്മാർ

അബിസീനിയ(എത്യോപ്യ)യിലെ ജനതയെ അബിസീനിയന്മാർ എന്ന പേരിൽ അറിയപ്പെടുന്നു.

ഇവരിൽ മൂന്നു പ്രധാന വിഭാഗങ്ങളുണ്ട്

അബിസീനിയയുടെ പടിഞ്ഞാറൻ പ്രദേശത്തും വടക്കു പടിഞ്ഞാറൻ പ്രദേശത്തും ആണ് ആഫ്രിക്കൻ ആദിവാസികൾ വസിക്കുന്നത്. മറ്റു അബിസീനിയൻമാർ ഇക്കൂട്ടരെ "ഷംഗലാ" എന്നു വിളിക്കുന്നു. കുഷിറ്റിക്-സെമിറ്റിക് വർഗക്കാരുടേതിൽനിന്നു വ്യത്യസ്തമായ ഒരു ഭാഷ സംസാരിക്കുന്ന ബാറിയാ, കുനാമാ (ബാസേൻ) വർഗങ്ങളാണ് അബിസീനിയൻ കറുത്തവർഗക്കാർ. അബിസീനിയാ ക്രൈസ്തവർ ഇവരെ "ചുണ്ടെലി തിന്നുന്നവർ" എന്നു പരിഹാസമായി വിളിക്കാറുണ്ട്. അംഹാരിക് ഭാഷയിൽ "ബാറിയാ" എന്ന പദത്തിന് അടിമ എന്നർഥമുണ്ട്. തക്കസ്സേഗാഷ് നദീതടങ്ങളിലാണ് അവർ വസിക്കുന്നത്.

അബിസീനിയൻമാരിൽ ഭൂരിഭാഗവും ഹമിറ്റിക് വർഗക്കാരാണ്. അബിസീനിയയിൽ വളരെ പ്രാചീനകാലത്തുതന്നെ ഇവർ കുടിയേറിയതായി പറയപ്പെടുന്നു. ഇതിനെ സൂചിപ്പിക്കുന്ന രേഖകൾ ലഭ്യമല്ല. അബിസീനിയയിൽ സെമിറ്റിക്ഭാഷ പ്രചരിക്കാത്ത ഒരു പ്രദേശവുമില്ല. തെക്കൻ പ്രദേശങ്ങളിൽ സെമിറ്റിക് വർഗക്കാരും ഹമിറ്റിക് വർഗക്കാരുമായി ബന്ധമുണ്ട്. വടക്കൻ പ്രദേശങ്ങളിൽ ഇവർ തമ്മിൽ ബന്ധമുണ്ടായിരുന്നില്ല. അബിസീനിയൻ ഹമിറ്റിക് സമൂഹത്തിന്റെ പ്രധാന ശാഖകൾ സോമാലി, ഗല്ലാ, അഫാർ (ഡനാകിൽ), അഗാവ്, സഹോ, ബൊഗോ, ബെദോയിൻ എന്നിവയാണ്. ഗല്ലാ എന്ന വിഭാഗത്തിന് ചില ഉപവിഭാഗങ്ങളുണ്ട്. ഇവരുടെ ഭാഷയും ഭിന്നമാണ്. ഗല്ലായിൽ ഒരു വിഭാഗം പുറജാതിക്കാരാണ്. മറ്റൊരു വിഭാഗം മുസ്ലീങ്ങളും. ഒരു വിഭാഗം ക്രിസ്ത്യാനികളായി മതപരിവർത്തനം നടത്തിയിട്ടുണ്ട്. ഗല്ലാ വർഗക്കാരേയും മതപരിവർത്തനം ചെയ്യിക്കാനുള്ള തിയോഡോർ I-ന്റെ ശ്രമം വിഫലമായി. സോമാലി, അഫാർ, സഹോ, ബെദോയിൻ എന്നീ വർഗക്കാർ മുസ്ലീങ്ങളാണ്. ബൊഗോ വർഗത്തിൽ ഒരു ഭാഗം ക്രിസ്ത്യാനികളും മറ്റൊരു ഭാഗം മുസ്ലിങ്ങളുമാണ്.

അബിസീനിയൻമാരിലെ സെമിറ്റിക് വിഭാഗം കേന്ദ്രീകരിച്ചിരിക്കുന്നത് വടക്കു ഭാഗത്താണ്. ഇവിടം അക്സും സാമ്രാജ്യത്തിൽ ഉൾപ്പെട്ടിരുന്നു. സെമിറ്റിക് വർഗക്കാർ അറേബ്യയിൽ നിന്നാണ് അബിസീനിയയിലേക്ക് കടന്നത്. ഈ കുടിയേറ്റം നടന്നത് ബി.സി. അവസാന ശതകങ്ങളിലാണ്.

അബിസീനിയൻ നാഗരികത പുഷ്ടിപ്പെടുത്തിയത് സെമിറ്റിക് വിഭാഗമാണ്. സാമ്രാജ്യങ്ങൾ, ക്ഷേത്രങ്ങൾ, കൊട്ടാരങ്ങൾ, നഗരങ്ങൾ എന്നിവ പണികഴിപ്പിച്ചു. അബിസീനിയൻ സാഹിത്യത്തിന്റെ ഉപജ്ഞാതാക്കളും ഇവർ തന്നെയാണ്.

പുറജാതിക്കാരായിരുന്ന അവർ പിന്നീട് ക്രിസ്തുമതം സ്വീകരിച്ചു. സെമിറ്റിക്ഭാഷ എത്യോപിക് (ഗേയെസ്) ആയിരുന്നു. എ.ഡി. 10-ആം നൂറ്റാണ്ടോടെ ഈ ഭാഷയുടെ ശക്തി ക്ഷയിച്ചു. ഇപ്പോഴത്തെ പ്രധാന ഭാഷകൾ അംഹാരിക്, ടൈഗ്രിനാ, ടിഗ്രേ എന്നിവയാണ്. ക്രിസ്ത്യാനികൾ അംഹാരിക്, ടൈഗ്രിനാ ഭാഷകളും മുസ്ലീങ്ങൾ ടിഗ്രേഭാഷയും സംസാരിക്കുന്നു. അബിസീനിയയിലെ മുസ്ലീങ്ങൾ "സുന്നി" വിഭാഗത്തിൽപെടുന്നു. ക്രിസ്ത്യൻ ചുറ്റുപാടുകളിൽ ജീവിക്കുന്ന മുസ്ലീങ്ങൾ "ജബർതീ" എന്നറിയപ്പെടുന്നു. ക്രിസ്തുവിന് ഒരു സംയുക്തഭാവം മാത്രമേയുള്ളുവെന്ന് അബിസീനിയൻമാർ കരുതുന്നു.

ഈ വർഗക്കാർക്കു പുറമേ യഹൂദമതം സ്വീകരിച്ചിട്ടുള്ള ഫൽഷാ, എന്ന ഒരു വർഗവുമുണ്ട്. ഇവർ അഗാവോഭാഷ സംസാരിക്കുന്നു. ഫൽഷാവർഗക്കാരുടെ പുസ്തകങ്ങൾ രചിച്ചിട്ടുള്ളത് ഗേയെസ് ഭാഷയിലാണ്.

കുനാമാ വർഗക്കാർ പിതൃപൂജ നടത്തിയിരുന്നു. എല്ലാ ആത്മാക്കൾക്കുമുപരിയായി മഹത്തായ ഒരു ശക്തിയുണ്ടെന്ന് അവർ വിശ്വസിച്ചു. ഈ ശക്തി വളരെ ദൂരെയാണ്. ഈ ശക്തിക്കും മനുഷ്യവർഗത്തിനും ഇടയ്ക്കു ചില ഇടനിലക്കാരുണ്ട്. മഹത്തായ ശക്തി ദൈവമാണെന്നും ഈ ദൈവമാണ് മഴ തരുന്നതെന്നും ഇവർ വിശ്വസിച്ചിരുന്നു. വർഗത്തിലെ പ്രധാനിക്കു മാത്രമേ ഈ ദൈവത്തിന് അർച്ചന നടത്താൻ അധികാരമുള്ളൂ. ഇവർക്ക് ഇതുപോലെ മറ്റുപല ആചാരങ്ങളുമുണ്ട്.

അബിസീനിയരുടെ ഇടയിൽ ക്രിസ്തുമതം പ്രചരിച്ചത് 450-ലാണ്. സിറിയയിൽനിന്നുമാണ് ക്രിസ്തുമതം അബിസീനിയയിലേക്ക് വ്യാപിച്ചത്. അന്ത്യോഖ്യയിലെ ഏഡെസിയുസും ഫൂമെന്തിയുസുമാണ് അബിസീനിയയിൽ ക്രിസ്തുമതം പ്രചരിപ്പിച്ച ആദ്യകാലമിഷനറികൾ. ഇക്കാലത്ത് അക്സും വരെ മാത്രമേ ക്രിസ്തുമതം പ്രചരിപ്പിക്കുന്നതിനു കഴിഞ്ഞുള്ളു. 7-ഉം 8-ഉം നൂറ്റാണ്ടുകളിൽ അബിസീനിയയിൽ രാഷ്ട്രീയമായ പല പരിവർത്തനങ്ങളും ദൃശ്യമായി. 650 മുതൽ 1270 വരെയുളള വസ്തുതകൾ ലഭ്യമല്ല. ഇക്കാലത്ത് ക്രിസ്ത്യാനികളും പുറജാതിക്കാരും തമ്മിലും, ക്രിസ്ത്യാനികളും മുസ്ലീങ്ങളും തമ്മിലും പല സംഘട്ടനങ്ങളുമുണ്ടായിട്ടുണ്ട്. ഇക്കാലത്താണ് തെക്കൻ പ്രദേശങ്ങളിലേക്ക് ക്രിസ്തുമതം വ്യാപിച്ചത്. ഇവിടുത്തെ ക്രിസ്ത്യാനികളും മുസ്ലീങ്ങളും പുറജാതിക്കാരെപ്പോലെ പിശാചുക്കളിലും മറ്റും വിശ്വസിക്കുന്നു. 



</doc>
<doc id="165661" url="https://ml.wikipedia.org/wiki?curid=165661" title="മിർ കാസിം">
മിർ കാസിം

മിർ കാസിം 1760 മുതൽ 64 വരെ ബംഗാളിലെ നവാബായിരുന്നു. ഭാര്യാപിതാവും തത്സമയ നവാബുമായിരുന്ന മിർ ജാഫറിനു പകരമായാണ് ബ്രിട്ടീഷ് ഈസ്റ്റ് ഇന്ത്യ കമ്പനി അദ്ദേഹത്തെ ഈ സ്ഥാനത്തേക്ക് അവരോധിച്ചത് .
സ്ഥാനാരോഹണത്തെ തുടർന്നുളള ആദ്യകാലങ്ങളിൽ മിർ കാസിം ബ്രിട്ടീഷുകാർക്ക് വിലയേറിയ സമ്മാനങ്ങൾ നൽകി. ഇതിനായി ഖജാന കാലിയാക്കാനും കാസിം മടിച്ചില്ല. ബർദ്വാൻ, മേദിനിപൂർ, ചട്ടഗ്രാം എന്നീ പ്രാന്തങ്ങൾ ഈസ്റ്റ് ഇന്ത്യ കമ്പനിക്കു പതിച്ചു കൊടുത്തത് ബ്രിട്ടീഷുകാരെ വളരെയധികം പ്രീതിപ്പെടുത്തി. പക്ഷേ കമ്പനിയുടെ നിരന്തരമായ ഇടപെടലുകൾ ശല്യമായിത്തീർന്നപ്പോൾ മിർ കാസിം പ്രതികരിച്ചു. തൻറെ തലസ്ഥാന നഗരി, മൂർഷിദാബാദിൽ നിന്ന് മുംഗേറിലേക്ക് മാറ്റി. നികുതികൾ വേണ്ട പോലെ കൈകാര്യം ചെയ്ത് ഒരു സൈന്യം തന്നെ സംഘടിപ്പിക്കുകയും ചെയ്തു. 

മുഗൾ അനുവാദം (ദസ്തക്) ഉളളതിനാൽ നികുതി കൊടുക്കാതെ കച്ചവടം നടത്തുമെന്ന ഈസ്റ്റ് ഇന്ത്യ കമ്പനിയുടെ നിലപാടിനെ മിർ കാസിം ശക്തമായി എതിർത്തു. കാരണം മുഗൾ അനുവാദം ഉണ്ടെങ്കിലും നാട്ടുകാരായ വ്യാപാരികൾ 40% നികുതി കൊടുക്കേണ്ടിയിരുന്നു. കമ്പനി വ്യാപാരികളുടെ നിലപാടിൽ കുപിതനായ മിർ കാസിം ഗത്യന്തരമില്ലാതെ നികുതി പാടെ റദ്ദാക്കി. ഇത് ബ്രിട്ടീഷ് വ്യാപാരികളുടെ പ്രത്യേക സൗജന്യങ്ങളില്ലാതാക്കി. ഈസ്റ്റ് ഇന്ത്യ കമ്പനിക്ക് ഇതൊട്ടും തന്നെ സ്വീകര്യമായില്ല. പല കൊച്ചു സംഘട്ടനങ്ങൾക്കും ശേഷം, അവധിലെ നവാബ് ഷൂജാ ഉദ് ദൌളയും മുഗൾ ചക്രവർത്തി ഷാ ആലം രണ്ടാമനുമായി ഒത്തുചേർന്ന് മിർ കാസിം ബ്രിട്ടീഷുകാരെ വെല്ലുവിളിച്ചു. പക്ഷേ 1764-ലെ ബക്സർ യുദ്ധത്തിൽ അമ്പേ പരാജയപ്പെട്ടു. ഈ പരാജയം 
ഇന്ത്യയിൽ ബ്രിട്ടീഷ് ആധിപത്യം ദൃഢപ്പെടുത്താൻ സഹായകമായി

പരാജിതനായ കാസിമിൻറെ ചലനങ്ങൾ കമ്പനി അധികാരികൾ സുസൂക്ഷ്മം നിരീക്ഷിച്ചിരുന്നതായി നിരാദ് ചൌധരി, ക്ലൈവ് ഓഫ് ഇന്ത്യ എന്ന തൻറെ പുസ്തകത്തിൽ അഭിപ്രായപ്പെടുന്നു. കാസിനെ അടിയറവു വെപ്പിക്കണമെന്നായിരുന്നു കമ്പനിയുടെ ലക്ഷ്യം അതുണ്ടായില്ല. പക്ഷേ ആശ്ചര്യകരമായ വസ്തുത മറ്റൊന്നാണ്. അനേകം വർഷങ്ങൾക്കു ശേഷം മിർ കാസിം സ്വയം കമ്പനിയെ സമീപിച്ചു. 1776, ഓഗസ്റ്റ് 29 ന് കാസിം വാറൻ ഹേസ്റ്റിംഗ്സിന് നിവേദനം സമർപ്പിച്ചതായി പറയപ്പെടുന്നു. ഇതിൻറെ ഇംഗ്ലീഷു പരിഭാഷ ഔദ്യോഗികരേഖകളിൽ ലഭ്യമാണ്. പന്ത്രണ്ടു വർഷങ്ങളായി നിർദ്ദനനും ശരണാഗതിയുമായി അലയുന്ന തന്നോടു കരുണ കാണിക്കണമെന്നും, ബംഗാളിലേക്ക് തിരിച്ചു വരാൻ തന്നെ അനുമതിക്കണമെന്നുമായിരുന്നു സാരാംശം. ഈ നിവേദനം പരിഗണിക്കപ്പെട്ടില്ല. ആ ദിനങ്ങളിൽ കാസിം ദൽഹിക്കടുത്ത് പാലിവാൽ എന്ന സ്ഥലത്തു കടുത്ത ദരിദ്രാവസ്ഥയിൽ ഒരു കുടിലിലാണ് താമസിച്ചിരുന്നത്. 
1777 ജൂണിൽ കാസിം മരണമടഞ്ഞതായി പറയപ്പെടുന്നു.



</doc>
<doc id="165662" url="https://ml.wikipedia.org/wiki?curid=165662" title="കാളിയൂട്ട്">
കാളിയൂട്ട്

കുംഭ മാസത്തിലെ മൂന്നാമത്തെ വെള്ളിയാഴിച്ച നാളിൽ നടക്കുന്ന ഒരു അനുഷ്ഠാനകലയാണ് കാളിയൂട്ട്, കാളിനാടകം എന്നും പറയാറുണ്ട്. . കാളിയും ദാരികനും തമ്മിലുള്ള യുദ്ധമാണ് ഇതിന്റെ ഇതിവൃത്തം. കാളിയൂട്ട് മഹോത്സവമായി ആഘോഷിക്കുന്നു.

കുംഭ മാസത്തിലെ മൂന്നാമത്തെ വെള്ളിയാഴ്ച ശാർക്കര ക്ഷേത്രത്തിൽ നടക്കുന്ന പ്രധാനപ്പെട്ട ഒരു ഉത്സവം ആണ് കാളിയൂട്ട്. ജനങ്ങൾക്ക്‌ ദുരിതങ്ങൾ സമ്മാനിച്ച്‌ ജനങ്ങളെ പൊറുതി മുട്ടിച്ചു കൊണ്ടിരുന്ന ദാരികനെ നിഗ്രഹിച്ച്, ജനങ്ങൾക്ക്‌ സമാധാനവും ഐശ്വര്യവും പ്രധാനം ചെയ്യുന്നതാണ് ഇതിന്റെ പൊരുൾ.

തിരുവിതാംകൂർ ഭരണാധികാരി ആയിരുന്ന മാർത്താണ്ഡ വർമ്മ മഹാരാജാവ്, കായംകുളം രാജാവും ആയി യുദ്ധത്തിനു പുറപ്പെടും മുൻപ് ശർക്കര ക്ഷേത്രത്തിൽ വെച്ച് നേർച്ച ആയി നടത്താമെന്ന് ഏറ്റു പറഞ്ഞു തുടങ്ങിയതാണ് കാളിയൂട്ട്. ആ യുദ്ധത്തിൽ ജയിച്ച് കായംകുളം കൂടി തിരുവിതംകൂറിനോട് ചേർത്തതിനു ശേഷം വർഷാവർഷം നടത്തി വരുന്ന ഒരു ഉത്സവമാണ് കാളിയുട്ട്. 

കാളിയുട്ടിനു തലേദിവസം ദാരികനെ അനേഷിച്ചു ദേവി എല്ലകരകളിലും പോകുന്ന ചടങ്ങാണ് "മുടിയുഴിച്ചിൽ "എന്ന് അറിയപെടുന്നത്. അന്ന് ദാരികനെ നിലത്തിൽ പോരിനു വെല്ലുവിളികുകയും അതു അനുസരിച്ച് പിറ്റേന്ന് വെള്ളിയാഴിച്ച ശാർകര മൈതാനത്ത് നിലത്തിൽ പോര് നടത്തുകയും അവസാനം പ്രതീകാത്മകമായി കുലവാഴയും കുംബളവും വെട്ടി വിജയാഹ്ലാദത്തോടെ നൃത്തം ചവുട്ടി, ഈ സന്തോഷ വർത്തമാനം പരമശിവനെ അറിയിക്കാൻ കൈലാസത്തിലേക്ക് പോയി അവിടെ വെച്ച് ആനന്ത നൃത്തം ചവുട്ടി തീരുന്നതാണ് സങ്കൽപം. 

ഒൻപതു ദിവസത്തെ ആചാരനുഷ്ടാനങ്ങളോടെ അത്യധികം ആർഭാടമായാണ് ഇന്നും കാളിയൂട്ട് നടത്തുന്നത്. മതമൈത്രിക്കു ഒരു മഹിതോദാഹരണം ആണ് ശ്രീ ശാർക്കരദേവീ ക്ഷേത്രം. മുടിയുഴിച്ചിൽ ദിവസം നാട്ടുകാർ ദേവിക്ക് അർപ്പിക്കുന്ന നെൽപ്പറ ശേഖരിക്കുന്നതിനുള്ള അവകാശം ഇന്നും ഒരു മുസ്ലിം കുടുംബത്തിനാണ്‌. അതുപോലെ മീനമാസത്തിലേ ഭരണി നാളിൽ നടക്കുന്ന ഗരുഡൻ തുകത്തിനു വില്ല് വലിക്കാൻ ഉപയോഗിക്കുന്ന കയർ നൽകുവാനുള്ള അവകാശം ഇപ്പോഴും ഒരു ക്രിസ്ത്യൻ കുടുംബത്തിനാണ്‌.

കാളിയൂട്ടിന് കുറിപ്പ് കുറിച്ചു കഴിഞ്ഞാൽ പിന്നെ ഒമ്പത് ദിവസം സാമൂഹിക അനാചാരങ്ങളെ കളിയാക്കുന്ന പലവിധ കഥകളായി കാളീ നാടകം അരങ്ങേറും. ഓരോ ദിവസവും സമയം കൂട്ടിക്കൂട്ടി ഒമ്പതാം ദിവസം പുലരും വരെ നീളുന്നവിധമാണ് കാളീനാടക ചടങ്ങുകൾ നടക്കുക.

ക്ഷേത്രമതിൽക്കെട്ടിനകത്തുള്ള തുള്ളൽ പുരയിലാണ് ഇത് നടക്കുന്നത്. വെള്ളാട്ടം കളി, കുരുത്തോലയാട്ടം, നാരദൻ പുറപ്പാട്, നായർ പുറപ്പാട്, ഐരാണി പുറപ്പാട്, കണിയാരു പുറപ്പാട്, പുലയർ പുറപ്പാട്, മുടിയുഴിച്ചിൽ, നിലത്തിൽ പോര് എന്നിവയാണ് കാളിയൂട്ടിലെ ഒമ്പത് ദിവസത്തെ പ്രധാന ചടങ്ങുകൾ.


</doc>
<doc id="165667" url="https://ml.wikipedia.org/wiki?curid=165667" title="ശരപ്പക്ഷി">
ശരപ്പക്ഷി

എപ്പോഡിഫോർമീസ് (Apodidae) കുടുംബത്തിലെ ഒരിനം പക്ഷികളാണ് ശരപ്പക്ഷികൾ (സ്വിഫ്റ്റ്). നേർത്ത് നീണ്ട ചുണ്ടും വലിയ വായുമുള്ള ഈ പക്ഷികളുടെ ഭക്ഷണം ചെറിയ പ്രാണികൾ, വണ്ടുകൾ തുടങ്ങിയവയാണ്. ഇവയ്ക്ക് കാഴ്ചയിൽ മീവൽപ്പക്ഷികളുമായി (സ്വാളോ) സാമ്യമുണ്ട്. എന്നാൽ ഇവയുടെ കാലുകൾ തീരെ നീളം കുറഞ്ഞതും നാലുവിരലുകളും മുന്നോട്ട് നീണ്ടവയുമാണ്. അതിനാൽ ഇവയ്ക്ക് മീവലുകളെപ്പോലെ വൈദ്യുത കമ്പികളിലും മറ്റും ഇരതേടിയിരിക്കാൻ സാദ്ധ്യമല്ല. കൂർത്ത നഖങ്ങൾ കൊണ്ട് പ്രതലത്തോട് അള്ളിപ്പിടിച്ചിരിക്കാൻ മാത്രമേ ശരപ്പക്ഷികൾക്ക് കഴിയൂ. . മണിക്കൂറിൽ ഇരുനൂറു കിലോമീറ്ററിലധികം വേഗത്തിൽ പറക്കാനുള്ള ഇവയുടെ കഴിവുമൂലമാണ് ആംഗലേയത്തിൽ സ്വിഫ്റ്റ് എന്നും മലയാളത്തിൽ ശരപ്പക്ഷി എന്നും ഇവയ്ക്കു പേരു വരാൻ കാരണം.

= പുറംകണ്ണികൾ =



</doc>
<doc id="165685" url="https://ml.wikipedia.org/wiki?curid=165685" title="എച്ച്.ആർ. ഖന്ന">
എച്ച്.ആർ. ഖന്ന

എച്ച്. ആർ. ഖന്ന (ജനനം: ജൂലായ് 3, 1912–ഫെബ്രുവരി 25, 2008) എന്ന ഹൻസ് രാജ് ഖന്ന പഞ്ചാബിലെ അമൃത് സറിൽ ആണ് ജനിച്ചത്. പിതാവ് സർവ് ദയാൽ ഖന്നയും പ്രമുഖ അഭിഭാഷകനായിരുന്നു. സുപ്രീം കോടതിയിൽ 1971 മുതൽ 1977 വരെ ന്യായാധിപനായി സേവനം അനുഷ്ഠിച്ചു. അടിയന്തരാവസ്ഥക്കാലത്തെ സുപ്രസിദ്ധമായ ഹേബിയസ് കോർപ്പസ് കേസിൽ സർക്കാരിന്റെ നടപടികളോട് ശക്തമായി വിയോജിച്ചുകൊണ്ട് വിധിന്യായം അദ്ദേഹം എഴുതുകയുണ്ടായി. ഒരു പൌരന്റെ ജീവിയ്ക്കുവാനുള്ള അവകാശത്തെയും സ്വാതന്ത്ര്യത്തെയും ഒരു കാരണത്താലും അടിയന്തരാവസ്ഥക്കാലത്ത് ഭരണകൂടത്തിനു അമർച്ചചെയ്യാനാവില്ല എന്നു തന്റെ വിധിന്യായത്തിൽ ജസ്റ്റീസ് ഖന്ന ഉറപ്പിച്ച് പറയുകയുണ്ടായി.എന്നാൽ മറ്റു 4 ജഡ്ജിമാർ സർക്കാരിന്റെ നിലപാടിനെ അനുകൂലിയ്ക്കുകയാണുണ്ടായത്. ഇന്ത്യൻ നീതിന്യായ ചരിത്രത്തിലെ പ്രധാനപ്പെട്ട ഒരു വിധിന്യായമാണ് ഇത്.

1977-ൽ ജനുവരി 3 നു എച്ച്. ആർ. ഖന്നയെ മറികടന്നു മറ്റൊരു ജഡ്ജി ചീഫ് ജസ്റ്റീസായി നിയമിയ്ക്കപ്പെട്ടതിനാൽ ഖന്ന സർവ്വീസിൽ നിന്നു സ്വമേധയാ പിരിഞ്ഞുപോരുകയും ചെയ്തു. നിയമ മന്ത്രിയായും അദ്ദേഹം സേവനം അനുഷ്ഠിച്ചിട്ടുണ്ട്. 1982 ലെ രാഷ്ട്രപതി പദത്തിലേയ്ക്കുള്ള തെരഞ്ഞെടുപ്പിൽ പ്രതിപക്ഷത്തിന്റെ സ്ഥാനാർഥിയുമായിരുന്നു അദ്ദേഹം.


</doc>
<doc id="165704" url="https://ml.wikipedia.org/wiki?curid=165704" title="ഏണസ്റ്റ് അബീ">
ഏണസ്റ്റ് അബീ

ഒരു ജർമൻ ഭൗതികശാസ്ത്രജനായിരുന്നു ‍ഏണസ്റ്റ് അബീ. പ്രകാശത്തിന്റെ താത്ത്വികവും പ്രായോഗികവുമായ വശങ്ങളിൽ പല ഗവേഷണങ്ങളും നടത്തിയിട്ടുള്ള ഇദ്ദേഹമാണ് അബീ അപവർത്തനമാപി (Abbe Refractometer) കണ്ടുപിടിച്ചത്. സൂക്ഷ്മദർശിനികളുടെ പഠനമാണ് ഇദ്ദേഹത്തിന്റെ പ്രധാനരംഗം. വളരെക്കാലം യേനാ (Jena) സർവകലാശാലയിൽ അധ്യാപകനായി ഇദ്ദേഹം സേവനം അനുഷ്ഠിച്ചിട്ടുണ്ട്. ജ്യോതിഃശാസ്ത്ര കാലാവസ്ഥാ നിരീക്ഷണാലയത്തിന്റെ തലവനായും പ്രവർത്തിച്ചു.

1840 ജനുവരി 23-ന് തൂരിങ്കിയയിലെ ഐസനാക് എന്ന സ്ഥലത്താണ് അബീ ജനിച്ചത്. ഗോട്ടിംഗനിലും യേനായിലുമായിരുന്നു വിദ്യാഭ്യാസം. 1863-ൽ ഇൻസ്ട്രക്റ്റർ ആയും പിന്നീട് 1870-ൽ പ്രൊഫസർ ആയും യേനായിൽ സേവനം അനുഷ്ഠിച്ചു. 1878-ൽ ഇദ്ദേഹം നിരീക്ഷണാലയത്തിന്റെ ഡയറക്ടർ ആയി. കാൾ സെയ്സ് എന്ന വ്യവസായിയുടെ "പ്രകാശികോപകരണങ്ങളുടെ നിർമ്മാണശാല"യുമായി 1866-ൽതന്നെ ഇദ്ദേഹം ബന്ധപ്പെട്ടിരുന്നു. 1870-ൽ ആ സ്ഥാപനത്തിലെ പങ്കാളിയായി. ഇദ്ദേഹത്തിന്റെ ഗവേഷണപാടവം കമ്പനിക്കു വളരെ ഉപകരിച്ചു. സെയ്സും ഓട്ടോസ്കോട്ടും ചേർന്ന് സാങ്കേതികകാചങ്ങൾ നിർമ്മിക്കുന്ന ഒരു കമ്പനി 1884-ൽ സ്ഥാപിച്ചു. 1888-ൽ സെയ്സിന്റെ കാലശേഷം കമ്പനിയുടെ മുഴുവൻ ഉടമയായി. 1903-05 കാലഘട്ടത്തിൽ ഇദ്ദേഹം തന്റെ ഗവേഷണോപന്യാസങ്ങളുടെ ഒരു സമാഹാരം പ്രസിദ്ധീകരിച്ചു. 1905 ജനുവരി. 14-ന് ഇദ്ദേഹം അന്തരിച്ചു.



</doc>
<doc id="165727" url="https://ml.wikipedia.org/wiki?curid=165727" title="സത്യാനന്ദ സരസ്വതി">
സത്യാനന്ദ സരസ്വതി

സത്യാനന്ദ സരസ്വതിയെ (സെപ്റ്റംബർ 22, 1935 – നവംബർ 23, 2006) "ചെങ്കോട്ടു കോണം സ്വാമി" എന്ന പേരിലും അറിയപ്പെടുന്നു .ഹിന്ദു സന്യാസിയും,സാമുദായിക നേതാവുമായിരുന്നു സത്യാനന്ദ സരസ്വതി ."ഹിന്ദു ഐക്യവേദി" എന്ന സംഘടനയുടെ സ്ഥാപകനും , മരണം വരെ അതിന്റെ അദ്ധ്യക്ഷനുമായിരുന്നു അദ്ദേഹം. 2000 ത്തിൽ തിരുവനന്തപുരത്തുവച്ച് ശതകോടി അർച്ചന അദ്ദേഹം നടത്തിയിരുന്നു.1981 -ൽ അദ്ദേഹം ശ്രീ രാമദാസ മിഷൻ സ്ഥാപിച്ചു .1996 ൽ ഗുരുവായൂരിലെ ദേവസ്വം ബില്ലിനെതിരെ നടന്ന സമരങ്ങൾക്ക് അദ്ദേഹം നേതൃത്വം നല്കി.

തിരുവനന്തപുരം ജില്ലയിൽ അണ്ടൂർകോണം വില്ലേജിൽ മംഗലത്ത് ഭവനത്തിൽ ശ്രീ മാധവൻപിള്ളയുടെയും ശ്രീമതി തങ്കമ്മയുടെയും രണ്ടാമത്തെ പുത്രനായി 1935 സെപ്റ്റംബർ 22 നു ജനനം. ശേഖരൻ നായർ എന്നായിരുന്നു പൂർവാശ്രമത്തിലെ നാമം.

പോത്തൻകോട് എൽ.പി സ്കൂൾ , കൊയ്ത്തൂർകോണം ഈശ്വര വിലാസം യു.പി സ്കൂൾ , കണിയാപുരം മുസ്ലിം ഹൈസ്കൂൾ , തിരുവനന്തപുരം മഹാത്മാഗാന്ധി കോളേജ് , ഗവ. ട്രെയിനിംഗ് കോളേജ് എന്നിവിടങ്ങളിൽ വിദ്യാഭ്യാസം പൂർത്തിയാക്കി. സാമ്പത്തികശാസ്ത്രം,ചരിത്രം എന്നിവയിൽ ബിരുദങ്ങൾ അദ്ദേഹം കരസ്ഥമാക്കി.
പഠനം പൂർത്തിയാക്കിയതിനു ശേഷം കുറച്ചു നാൾ അദ്ദേഹം തുണ്ടത്തിൽ മാധവ വിലാസം സ്കൂളിൽ അധ്യാപകനായി ജോലി നോക്കിയിട്ടുണ്ട് .


2.സ്വാമിജിയെ അറിയുക, ഡോ. ബി ബാലചന്ദ്രൻ എഴുതിയ പുസ്തകത്തിൽ നിന്നും ശേഖരിച്ചത്

1. http://srdm.in/jagadguru-swami-sathyananda-saraswathi


</doc>
