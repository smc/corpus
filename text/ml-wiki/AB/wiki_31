<doc id="182223" url="https://ml.wikipedia.org/wiki?curid=182223" title="നൈരാശ്യവാദം">
നൈരാശ്യവാദം

എല്ലാത്തിനേയും ഋണഭാവത്തോടെ കാണുന്ന മനഃസ്ഥിതിയെയാണ് നൈരാശ്യവാദം അഥവാ വിഷാദാത്മക്ത്വം, അശുഭപ്രതീക്ഷ, ദുഃഖൈകദർശനം, അശുഭാപതിവിശ്വാസം എന്നിങ്ങനെ പറയുക (ഇംഗ്ലീഷ് :Pessimism) വസ്തുതകളുടെ തീരുമാനമെടുക്കൽ തർക്കത്തിലവസാനിച്ചില്ലെങ്കിൽ പോലും മൂല്യവാദങ്ങൾ വ്യക്തികൾക്കനുസൃതമായി വ്യത്യാസപ്പെടാൻ സാധ്യതയുണ്ട്. പകുതി നിറഞ്ഞ പാനപാത്രത്തിലെ വെള്ളത്തിന്റെ കഥയാണ് ഇതിനായി നൈരാശ്യവാദം വിശദീകരിക്കാൻ അധികമായി ഉപയോഗിക്കുന്നത്. ശുഭപ്രതീക്ഷപുലർത്തുന്നവൻ പകുതി വെള്ളത്തെ കാണുമ്പോൾ നൈരാശ്യവാദി പകുതി ശൂന്യതയെ കാണുന്നു. ഇത്യാദി സന്ദർഭങ്ങളിൽ ഒരാളെടുക്കുന്ന തീരുമാനങ്ങൾക്കനുസൃതമായാണ് അദ്ദേഹത്തിന്റെ സ്വഭാവത്തെ അവലോകനം ചെയ്യുന്നത്. ചരിത്രത്തിലുടനീളം നൈരാശ്യവാദം തത്ത്വചിന്തകളിൽ വലിയ വ്യാപനം നടത്തികണ്ടിട്ടുണ്ട്


</doc>
<doc id="182241" url="https://ml.wikipedia.org/wiki?curid=182241" title="സ്റ്റാർ ആപ്പിൾ">
സ്റ്റാർ ആപ്പിൾ

മദ്ധ്യ അമേരിക്കയുടെ താഴ്വാര പ്രദേശങ്ങളിലും പശ്ചിമേന്ത്യൻ ദ്വീപുകളിലും കാണപ്പെടുന്ന സപ്പോട്ട വർഗ്ഗത്തിൽ പെട്ട ഒരു ഫലവൃക്ഷമാണ് സ്റ്റാർ അപ്പിൾ അഥവാ 'കൈനിറ്റോ' (ക്രിസോഫില്ലം കൈനിറ്റോ). . ത്വരിതഗതിയിൽ വളർന്ന് ഇരുപതടിയോളം ഉയരം വക്കുന്ന മരമാണിത്. 

'കൈമിറ്റോ', "സ്വർണ്ണപത്ര മരം" (golden leaf tree), 'അബിയാബ', 'എസ്ട്രെല്ലാ', 'പാൽപ്പഴം' (milk fruit) എന്നീ സാമാന്യനാമങ്ങളും ഇതിനുണ്ട്. വിയറ്റ്നാമിൽ ഇതിന് മുലപ്പാൽ എന്നർത്ഥമുള്ള 'വു-സുവാ' എന്ന പേരാണ്.

മുട്ടുകളിൽ ഒന്നിടവിട്ട് വിപരീതദിശകളിലെക്കു തിരിഞ്ഞ് ഇലകൾ ക്രമീകരിക്കപ്പെട്ടിരിക്കുന്നു. ഇലകൾക്ക് 5 മുതൽ 15 വരെ സെന്റീമീറ്റർ നീളമുണ്ടാകാം. ഇലകൾക്ക് മുകൾഭാഗത്ത് കടുംപച്ചയും താഴെ സ്വർണ്ണപ്പട്ടും നിറങ്ങളാണ്. ദൂരക്കാഴ്ചയിൽ ഇലകളുടെ കീഴ്ഭാഗം തിളങ്ങുന്നതായി കാണാം. അതിനാൽ ശാഖകളുടെ കാറ്റിലാട്ടം അതിമനോഹരമായ ദൃശ്യമാവുന്നു. പൂക്കൾക്ക് വലിപ്പം കുറവാണ്. ധൂമ്രഛായയുള്ള വെളുപ്പുനിറമാണവയ്ക്ക്. സുഗന്ധമുള്ളവയാണ് പൂക്കൾ. പൂക്കളിൽ സ്വയം പരാഗണം ഫലപ്രദമാണ്.

ഉരുണ്ട് ധൂമ്രനിറമുള്ള പഴങ്ങൾ ഞെട്ടിനോടു ചേരുന്ന ഭാഗത്ത് പച്ചനിറമുള്ളവയാണ്. ഉള്ളിലെ മാംസളഭാഗത്ത് ഒരു നക്ഷത്രരൂപം കാണാം. ചിലയിനങ്ങളിൽ പഴങ്ങളുടെ നിറം പച്ച കലർന്ന വെളുപ്പോ, മഞ്ഞയോ ആകാം. പഴത്തൊലി ചുന നിറഞ്ഞതാണ്. ചുനയും തൊലിയും ഭക്ഷണയോഗ്യമല്ല. പരന്ന് കനക്കുറവുള്ള വിത്തുകൾക്ക് ഇളം തവിട്ടു നിറമാണ്. ഏഴാം വർഷം മുതൽ ആണ്ടു മുഴുവൻ ഈ മരത്തിൽ ഫലം ഉണ്ടാകും. 

പഴകുന്നതിനു മുൻപ് മധുരവിഭവമായി വിളമ്പാൻ പറ്റിയതാണ് പഴം; തണുപ്പിച്ച് വിളമ്പുന്നതാണ് ഉചിതം. ഇലകളുടെ കഷായം പ്രമേഹത്തിന്റേയും സന്ധിവാതത്തിന്റേയും ചികിത്സയിൽ ഉപയോഗിക്കാറുണ്ട്. പഴത്തിന് കോശക്ഷയത്തെ തടയാൻ കഴിവുള്ളതായി കരുതപ്പെടുന്നു.
മരത്തൊലി ഉന്മേഷദായകവും ഉത്തേജകവും ആയും കണക്കാക്കപ്പെടുന്നു. തൊലിനീര് ചുമക്ക് ഔഷധമായി ഉപയോഗിക്കാറുണ്ട്. ധൂമ്രനിറമുള്ള ഇനം പഴത്തിന്റെ തൊലി കട്ടിയുള്ളതും ഉൾഭാഗം ഉറപ്പു കൂടിയതും ആയിരിക്കും. പച്ച നിറമുള്ള ഇനത്തിൽ, പഴത്തിന്റെ തൊലി കട്ടി കുറഞ്ഞും ഉൾഭാഗം കൂടുതൽ മാംസളമായും കാണപ്പെടുന്നു. മഞ്ഞ നിറമുള്ള ഇനം താരതമ്യേന വിരളമാണ്. 
സ്റ്റാർ ആപ്പിളിൾ ഉൾപ്പെടുന്ന ക്രിസോഫില്ലസ് ജനുസ്സിൽ പെട്ട മറ്റു പല മരങ്ങളും ആഫ്രിക്കയിൽ കാണപ്പെടുന്നു. അവയ്ക്കും സ്റ്റാർ ആപ്പിൾ എന്നു തന്നെയാണ് പേര്. ക്രിസോഫില്ലം അൽബിഡം, ക്രിസോഫില്ലം ആഫ്രിക്കാനം എന്നിവ അവയിൽ ചിലതാണ്.

വിയറ്റ്നാമിൽ കാണപ്പെടുന്ന എറ്റവും പ്രസിദ്ധമായ ഇനം, തിയൻ ഗിയാങ്ങ് പ്രവിശ്യയിൽ ചൗ താൻ ജില്ലയിലുള്ള വിൻ കിം പ്രദേശത്തു വളരുന്ന റെൻ പാൽപ്പഴം ആണ്.

നോബൽ സമ്മാന ജേതാവായ കവി ഡെറക്ക് വാൽക്കോട്ട് 1979-ൽ പ്രസിദ്ധീകരിച്ച "സ്റ്റാർ ആപ്പിൾ കിംഗ്ഡം" എന്ന സമാഹാരത്തിൽ, കരീബിയൻ പ്രദേശത്തിന്റെ തന്നെ പ്രതീകമായി ചിത്രീകരിച്ചുകൊണ്ട് സ്റ്റാർ ആപ്പിളിന് അമരത്വം നൽകി.



</doc>
<doc id="182251" url="https://ml.wikipedia.org/wiki?curid=182251" title="യുങ്ഫ്രായു">
യുങ്ഫ്രായു

യൂറോപ്പിലെ ഏറ്റവും ഉയരം കൂടിയ റെയിപ്പാതയാണ് യുങ്ഫ്രായു (JB). യൂറോപ്പിൽ സ്വിറ്റ്സർലന്റിലെ ആൽപ്സ് പർവ്വതനിരകളിലായാണ് ഈ റെയിൽപ്പാത. 1125 വോൾട്ട്സ് വൈദ്യുതപാത മീറ്റർഗേജ് പാതയാണ്. സമുദ്രനിരപ്പിൽ നിന്നും 3471 മീറ്റർ ഉയരത്തിലാണ് ഈ പാതയിലെ അവസാന റെയിൽവേ സ്റ്റേഷനായ യുങ്ഫ്രായോ സ്ഥിതി ചെയ്യുന്നത്. ഇത് തുരങ്കത്തിൽ ആരംഭിച്ച് തുരങ്കത്തിൽ തന്നെ അവസാനിക്കുന്നു. മഞ്ഞുമലയ്ക്കു മുകളിലെക്കുള്ള പാത ഇവിടെയാണ് അവസാനിക്കുന്നത്. 

പതിനെട്ടാം നൂറ്റാണ്ടിൽ മലകയറ്റക്കാരുടെ പ്രധാന കേന്ദ്രമായിരുന്ന ഇവിടെ റെയിൽപാത സ്ഥാപിക്കാൻ ആരംഭം കുറിച്ചത് 1894-ൽ അഡോൾഫ് ഗയർ സെല്ലർ ആണ്. ക്ലെൻ ഷെഡക് എന്ന സ്റ്റേഷനിൽ നിന്ന് മുകളിലേക്കു നിർമ്മാനം ആരംഭിച്ച പാത 1912-ൽ ഒന്നാം ലോകമഹായുദ്ധം മൂലം മുടങ്ങി. മലമുകളീലേക്കു പ്രവേശിക്കാനായി ലിഫ്റ്റ് അതിനു ശേഷം നിർമ്മിച്ചവയാണ്. 



</doc>
<doc id="182257" url="https://ml.wikipedia.org/wiki?curid=182257" title="മഞ്ഞരളി">
മഞ്ഞരളി

ഒരു ചെറിയ വൃക്ഷമാണ് മഞ്ഞരളി അഥവാ മഞ്ഞഅരളി. . തെക്കേ അമേരിക്കൻ വംശജനായ ഇത് നിത്യഹരിതമായ ഇടത്തരം വൃക്ഷമാണ്. ജലനഷ്ടം കുറയ്ക്കാൻ ഇലകളുടെ മീതെ ചെറിയൊരു മെഴുക് ആവരണം ഉണ്ടായിരിക്കും. ചെടി മുഴുവൻ വിഷമയമാണ്. നട്ടെല്ലുള്ള ജീവികൾക്കെല്ലാം ഈ ചെടി വിഷമാണ്, എന്നാൽ ചില പക്ഷികൾ യാതൊരു പ്രശ്നവുമില്ലാതെ ഇതു തിന്നാറുണ്ട്. ഇതിന്റെ പാലുപോലുള്ള കറയിൽ നിന്നും വേർതിരിച്ചെടുക്കുന്ന "തെവെറ്റിൻ" ഹൃദയത്തെ പ്രചോദിപ്പിക്കുന്ന ഒരു ഔഷധമാണ്. ഒരു അലങ്കാരച്ചെടിയായി നട്ടുവളർത്തുന്നു. എലികളിൽ നടത്തിയ പരീക്ഷണങ്ങളിൽ ഇതൊരു ബീജനാശകാരിയായി കണ്ടിട്ടുണ്ട്. ഒരു പക്ഷേ മനുഷ്യരിലും ഒരു പുംബീജനാശകാരിയായി ഇതിനെ കൊണ്ടുവരാൻ കഴിഞ്ഞേക്കും. ജൈവകീടനാശിനിയായും മഞ്ഞരളിയുടെ കറ ഉപയോഗിക്കുന്നു. ചെടിയുടെ ഭാഗങ്ങൾ കത്തിച്ചാലുണ്ടാകുന്ന പുക പോലും വിഷമാണ്. 



</doc>
<doc id="182261" url="https://ml.wikipedia.org/wiki?curid=182261" title="പറുദീസ (ചലച്ചിത്രം)">
പറുദീസ (ചലച്ചിത്രം)

ശ്രീനിവാസൻ നായകനായി ശരത്തിന്റെ സംവിധാനത്തിൽ 2012 ഒക്ടോബർ 26-ന് പുറത്തിറങ്ങിയ മലയാളചലച്ചിത്രമാണ് പറുദീസ. തമ്പി ആന്റണി, ജഗതി ശ്രീകുമാർ, ശ്വേത മേനോൻ, ഇന്ദ്രൻസ്, ജയ‹ഷ്ണൻ, കൃഷ്ണ പ്രസാദ്, ടോം ജേക്കബ്, നന്ദു, ലക്ഷ്മി മേനോൻ അംബികാമോഹൻ, വിഷ്ണുപ്രിയ, തൊടുപുഴ വാസന്തി എന്നിവർ ഇതിലെ മറ്റു പ്രധാനകഥാപാത്രങ്ങളെ അവതരിപ്പിച്ചിരിക്കുന്നു. മേലുകാവിലും ഈരാറ്റുപേട്ടയിലുമാണ് ചിത്രീകരിച്ചിരിക്കുന്നത്.

ഒ.എൻ.വി. കുറുപ്പ് രചിച്ച ഗാനങ്ങൾക്ക് ഔസേപ്പച്ചനും ഐസക് തോമസ് കൊട്ടുകപ്പള്ളിയുമാണ് സംഗീതം നൽകിയിരിക്കുന്നത്. കായൽ ഫിലിംസ് നിർമിച്ച ചിത്രം രമ്യാ മൂവിസ് വിതരണം ചെയ്തിരിക്കുന്നു. മതപുരോഹിതന്മാരുടെ എതിർപ്പിനെത്തുടർന്ന് ചിത്രത്തിന്റെ റിലീസിങ് വൈകിയിരുന്നു.




</doc>
<doc id="182266" url="https://ml.wikipedia.org/wiki?curid=182266" title="കർമ്മയോഗി">
കർമ്മയോഗി

ഷേക്സ്പിയറുടെ ഹാംലെറ്റ് എന്ന കൃതിയെ ആസ്പദമാക്കി വി.കെ. പ്രകാശ് സംവിധാനം നിർവഹിച്ച് 2012 മാർച്ച് 9-ന് പുറത്തിറങ്ങിയ മലയാളചലച്ചിത്രമാണ് കർമ്മയോഗി. ഇന്ദ്രജിത്ത്, അശോകൻ, തലൈവാസൽ വിജയ്, സൈജു കുറുപ്പ്, എം.ആർ. ഗോപകുമാർ, നിത്യ മേനോൻ, പത്മിനി കോലാപൂരി, എന്നിവർ ഇതിലെ പ്രധാനകഥാപാത്രങ്ങളെ അവതരിപ്പിച്ചിരിക്കുന്നു.


</doc>
<doc id="182269" url="https://ml.wikipedia.org/wiki?curid=182269" title="മെറിൽ സ്ട്രീപ്">
മെറിൽ സ്ട്രീപ്

പ്രശസ്തയായ ഒരു അമേരിക്കൻ അഭിനേത്രിയാണ് മെറിൽ സ്ട്രീപ് (ജനനം: 1949 ജൂൺ 22). ആധുനിക കാലത്തെ ചലച്ചിത്ര അഭിനേത്രികളിൽ ഏറ്റവും പ്രതിഭാധന എന്ന് വിശേഷിപ്പിക്കപ്പെടുന്ന മെറിൽ, ടെലിവിഷൻ, നാടക രംഗങ്ങളിലും പ്രവർത്തിച്ചിട്ടുണ്ട്.

മൊത്തം പതിനേഴു തവണ ഓസ്‌കാറിനും ഇരുപത്തിയാറു തവണ ഗോൾഡൻ ഗ്ലോബിനും നാമനിർദ്ദേശം ചെയ്യപ്പെട്ടിട്ടുള്ള മെറിൽ സ്ട്രീപ് മൂന്ന് ഓസ്കാറുകളും എട്ട് ഗോൾഡൻ ഗ്ലോബുകളും സ്വന്തമാക്കിയിട്ടുണ്ട്. ഓസ്‌കാർ നാമനിർദ്ദേശങ്ങളിൽ മൂന്നെണ്ണം സഹനടിക്കുള്ളതും പതിനാലെണ്ണം മികച്ച നടിക്കുള്ളവയും ആയിരുന്നു. "ക്രാമർ vs ക്രാമർ" (1979), "സോഫീസ് ചോയ്സ്"(1982), "ദി അയൺ ലേഡി"(2011) എന്നീ ചിത്രങ്ങളിലെ അഭിനയമാണ് മെറിലിനെ വിവിധ വർഷങ്ങളിലെ ഓസ്‌കാർ പുരസ്കാരങ്ങൾക്ക് അർഹയാക്കിയത്. ഇവയിൽ ആദ്യത്തേത് സഹനടിക്കുള്ള പുരസ്കാരവും മറ്റ് രണ്ടെണ്ണം മികച്ച നടിക്കുള്ളവയുമായിരുന്നു.
1949-ൽ അമേരിക്കയിലെ ന്യൂ ജെഴ്സിയിൽ ഹാരി വില്യം സ്ട്രീപ്പിന്റെയും മേരി വൂൾഫിന്റെയും മകളായി മേരി ലൂയിസ് സ്ട്രീപ്പ് എന്ന മെറിൽ സ്ട്രീപ് ജനിച്ചു. 1971-ൽ വെസ്സാർ കോളേജിൽ നിന്ന് നാടകത്തിൽ ബിരുദവും തുടർന്ന് യേൽ നാടക വിദ്യാലയത്തിൽ നിന്ന് മാസ്റ്റർ ഓഫ് ഫൈൻ ആർട്സ് ബിരുദവും നേടി. യേലിലെ പഠനകാലത്ത് തന്നെ മെറിൽ വ്യത്യസ്ത വേഷങ്ങളെ നാടകവേദിയിൽ അവതരിപ്പിച്ചിരുന്നു. അവയിൽ വീൽ-ചെയർ ആശ്രയമായ എൺപതു വയസ്സുകാരി വൃദ്ധ മുതൽ ഷേക്സ്പിയറിന്റെ പ്രശസ്ത നാടകമായ " ഒരു വസന്തകാല രാത്രിസ്വപ്നത്തിലെ" ഹെലന എന്ന ഗ്ലാമറസ് സുന്ദരി വരെ ഉൾപ്പെട്ടിരുന്നു.

യേൽ സ്കൂളിലെ വിദ്യാഭ്യാസാനന്തരം മെറിൽ നിരവധി നാടകങ്ങളിൽ വേഷമിട്ടു. ന്യൂയോർക്ക് ഷേക്‌സ്പിയർ ഫെസ്റ്റിവൽ പ്രൊഡക്ഷൻസിന്റെ "ഹെൻറി അഞ്ചാമൻ" നാടകത്തിൽ റോൾ ജൂലിയോടൊപ്പവും "മെഷേഴ്സ് ഓഫ് മെഷേഴ്സ്" എന്ന നാടകത്തിൽ സാം വാട്ടേഴ്‌സണും ജോൺ കാസലിനുമൊപ്പവും മെറിൽ അഭിനയിച്ചിരുന്നു. ജോൺ കാസലുമായി ബന്ധം പ്രണയമായി വളരുന്നത് ഇക്കാലയളവിലാണ്.

1977-ൽ "ജൂലിയ" എന്ന സിനിമയിലെ ഒരു ഫ്ലാഷ്‌ബാക്ക് രംഗത്തിലെ വേഷത്തിലൂടെയാണ് മെറിൽ ചലച്ചിത്രരംഗത്തേക്ക് എത്തുന്നത്. 1978-ൽ "ഡീർ ഹണ്ടർ" എന്ന ചിത്രത്തിലാണ് മെറിൽ സ്ട്രീപ് ആദ്യമായി മുഖ്യവേഷത്തിലെത്തിയത്. ഈ ചിത്രത്തിലെ മുഖ്യഅഭിനേതാക്കളിലൊരാളായിരുന്ന ജോൺ കാസലിന് അപ്പോഴേക്കും അസ്ഥി അർബുദം ബാധിച്ചിരുന്നു. രോഗബാധിതനായ കാമുകൻ കാസലിനൊപ്പം പരമാവധി സമയം ചെലവഴിക്കുക എന്ന ഉദ്ദേശ്യമായിരുന്നു ഈ ചിത്രത്തിലെ ഒരു വേഷം തെരഞ്ഞെടുക്കുവാൻ മെറിലിനെ പ്രേരിപ്പിച്ചത്. എന്നാൽ ഈ ചിത്രത്തിലെ ലിൻഡ എന്ന കഥാപാത്രത്തെ ജീവസ്സുറ്റതാക്കിയതിന് മികച്ച സഹനടിക്കായി ഓസ്‌കാറിലേക്ക് മെറിൽ നാമനിർദ്ദേശം ചെയ്യപ്പെടുകയുണ്ടായി.
"ഹോളോകാസ്റ്റ് " എന്ന ടെലിവിഷൻ പരമ്പരയിലെ ഒരു മുഖ്യവേഷം കൈകാര്യം ചെയ്തിരുന്ന മെറിലിനു ഇക്കാലത്ത് ചിത്രീകരണത്തിനായി ജർമനിയിലേക്കും ഓസ്ട്രിയയിലേക്കും യാത്ര ചെയ്യേണ്ടി വന്നു. തിരികെ ന്യൂയോർക്കിലെത്തിയ മെറിൽ, കാസലിന്റെ രോഗം തീവ്രമായതിനെ തുടർന്ന് അഭിനയരംഗത്തു നിന്ന് വിട്ടു നിന്ന് അദ്ദേഹത്തിന്റെ പരിചരണത്തിൽ ശ്രദ്ധിച്ചു. 1978 മാർച്ച് 12-ന് കാസൽ മരണമടഞ്ഞു.
രാഷ്ട്രീയം വിഷയമാക്കിയ "ദ സെഡക്‌ഷൻ ഓഫ് ജോ ടൈൻ"(1979) എന്ന ചിത്രത്തോടെ മെറിൽ വീണ്ടും അഭിനയത്തിൽ സജീവമാകുവാൻ തുടങ്ങി. അപ്പോഴേക്കും വലിയ പ്രേക്ഷകപിന്തുണ നേടുവാൻ കഴിഞ്ഞ "ഹോളോകാസ്റ്റ്" പരമ്പരയിലൂടെ മെറിൽ കൂടുതൽ പ്രശസ്തയായി തുടങ്ങിയിരുന്നു. ഈ പരമ്പരയിലെ അഭിനയത്തിന് അവർ മികച്ച നടിക്കുള്ള പ്രൈം ടൈം അവാർഡ് കരസ്ഥമാക്കി. "ദ സെഡക്‌ഷൻ ഓഫ് ജോ ടൈൻ"-നു പുറമേ 1979-ൽ തന്നെ പുറത്തിറങ്ങിയ അവരുടെ ഹാസ്യ-പ്രണയ ചിത്രമായ "മാൻഹട്ടൻ", കുടുംബ ചിത്രമായ "ക്രാമർ vs ക്രാമർ" എന്നിവയും നിരൂപകപ്രശംസ നേടി. ഈ മൂന്നു ചിത്രങ്ങളിലെ അഭിനയങ്ങൾ ഒന്നിച്ച് പരിഗണിച്ച് മികച്ച സഹനടിക്കുള്ള ലോസ് ആഞ്ചൽസ് ഫിലിം ക്രിട്ടിക്സ് അസോസിയേഷൻ അവാർഡ്, നാഷണൽ ബോർഡ് ഓഫ് റിവ്യൂ അവാർഡ്, നാഷണൽ സൊസൈറ്റി ഓഫ് ഫിലിം ക്രിട്ടിക്സ് അവാർഡ് എന്നിവ ലഭിക്കുകയുണ്ടായി. കൂടാതെ "ക്രാമർ vs ക്രാമർ" അവർക്ക് സഹനടിക്കുള്ള ഓസ്‌കാർ പുരസ്കാരവും നേടിക്കൊടുത്തു.

2010-കളിലെ മെറിലിന്റെ ആദ്യചിത്രം 'ഉരുക്കുവനിത' എന്ന് ലോകമെങ്ങും അറിയപ്പെട്ട ബ്രിട്ടന്റെ ഏക വനിതാ പ്രധാനമന്ത്രി മാർഗരറ്റ് താച്ചറുടെ ജീവിതസന്ദർഭങ്ങളെ കോർത്തിണക്കി ഫില്ല ലോയിഡ് സംവിധാനം ചെയ്ത ദി അയൺ ലേഡി എന്ന ബ്രിട്ടീഷ് ചിത്രം ആയിരുന്നു.1980-കളിൽ അധികാരത്തിന്റെ പര്യായമായിരുന്ന ശക്തയായ സ്ത്രീയിൽ തുടങ്ങി ഏകാന്തജീവിതം നയിക്കുന്ന, മറവിരോഗം ശല്യപ്പെടുത്തുന്ന, അസ്വാസ്ഥ്യങ്ങളാൽ വീർപ്പുമുട്ടുന്ന വൃദ്ധയെന്ന നിലയിലെത്തുന്ന മാർഗരറ്റ് താച്ചറിന്റെ വിവിധ ജീവിതാവസ്ഥകൾ അവതരിപ്പിച്ച മെറിലിന്റെ അഭിനയം ഏറെ പ്രശംസിക്കപ്പെട്ടു. കഥാപാത്രത്തിനാവശ്യമായ തനി ബ്രിട്ടീഷ് ഇംഗ്ലീഷ് ഉച്ചാരണം അമേരിക്കക്കാരിയായ മെറിലിന് അസാധ്യമാണെന്നു കരുതിയവരുടെ ആശങ്കകളെ അസ്ഥാനപ്പെടുത്തുവാൻ വിവിധ ഭാഷകളും സംസാരശൈലികളും സ്വായത്തമാക്കുന്നതിൽ വൈദഗ്ദ്യം പ്രകടിപ്പിച്ചിട്ടുള്ള മെറിലിനു അനായാസം സാധിച്ചു. ദി അയൺ ലേഡിയിലെ അഭിനയം മെറിൽ സ്ട്രീപ്പിനെ മികച്ച നടിക്കുള്ള ഓസ്‌കാർ പുരസ്കാരത്തിനു പുറമേ ഗോൾഡൻ ഗ്ലോബ്, ബാഫ്റ്റ പുരസ്കാരങ്ങൾക്കും അർഹയാക്കി. 


</doc>
<doc id="182270" url="https://ml.wikipedia.org/wiki?curid=182270" title="ലതിക കാട്ട്">
ലതിക കാട്ട്

ഒരു ഭാരതീയ ശിൽപ്പിയാണ് ലതിക കാട്ട് (1948 - )

ഡെറാഡൂണിൽ ജനിച്ചു.ബനാറസ് യൂണിവേഴ്സിറ്റിയിൽ നിന്ന് ഫൈൻ ആർട്സ് ബിരുദം നേടി. അവിടെ അധ്യാപകനായിരുന്ന ശിൽപ്പി ബൽബീർ സിംഗിനെ വിവാഹം കഴിച്ചു. ബനാറസ് യൂണിവേഴ്സിറ്റിയിലെ അവരുടെ സ്റ്റുഡിയോ നശിപ്പിക്കപ്പെടുകയുണ്ടായി. രാത്രിയിൽ അവർ ശിൽപ്പം ഉണ്ടാക്കുന്നു എന്നായിരുന്നു ആരോപണം. ജാനിയ മിലിയ ഇസ്ലാമിയ യൂണിവേഴ്സിറ്റിയിൽ അധ്യാപികയായി. അനേകം ഏകാംഗ പ്രദർശനങ്ങൾ നടത്തി. 2000ൽ ബൽബീർ സിംഗിനെ ദുരൂഹ സാഹചര്യത്തിൽ കാണാതെയായി. 1980ൽ പാരീസ് ബൈനേയ്ലയിൽ പങ്കെടുത്തു.


</doc>
<doc id="182271" url="https://ml.wikipedia.org/wiki?curid=182271" title="ദി അയൺ ലേഡി">
ദി അയൺ ലേഡി

ഇംഗ്ലണ്ടിൽ ഏറ്റവുമധികം കാലം അധികാരത്തിലിരുന്ന പ്രധാനമന്ത്രി മാർഗരറ്റ് താച്ചറിന്റെ ജീവിതത്തെ ആസ്പദമാക്കി 2011-ൽ പുറത്തിറങ്ങിയ ബ്രിട്ടീഷ് ചലച്ചിത്രമാണ് ദി അയൺ ലേഡി. ഫില്ല ലോയ്‌ഡ് സംവിധാനം ചെയ്ത ഈ ചിത്രത്തിൽ താച്ചറിന്റെ പ്രധാന വേഷം കൈകാര്യം ചെയ്തിരിക്കുന്നത് മെറിൽ സ്ട്രീപ്പാണ്. എന്നാൽ അവരുടെ ആദ്യകാല രാഷ്ട്രീയ ജീവിതം അവതരിപ്പിച്ചിരിക്കുന്നത് അൽക്സാണ്ഡ്ര റോച്ച് എന്ന മറ്റൊരു നടിയാണ്. നായികാപ്രാധാന്യമുള്ള ഈ ചിത്രത്തിന്റെ സംവിധാനവും തിരക്കഥയും നിർവ്വഹിച്ചിരിക്കുന്നതും സ്ത്രീകളാണെന്ന പ്രത്യേകത കൂടിയുണ്ട്. 

ബ്രിട്ടണിലെ പുരുഷാധിപത്യം നിറഞ്ഞ രാഷ്ട്രീയത്തെ ഏറെക്കാലം ഉൾപ്പിടിയിലൊതുക്കി നിർത്തുകയും എന്നാൽ വാർദ്ധക്യത്തിൽ മറവിരോഗത്തോടും അവശതകളോടും മല്ലിടുകയും ചെയ്യേണ്ടി വരുന്ന താച്ചറിന്റെ ജീവിതകഥ ഷേക്‌സ്പീരിയൻ ദുരന്തനാടക ശൈലിയിലാണ് "ദി അയൺ ലേഡി"യിൽ അവതരിപ്പിച്ചിരിക്കുന്നത്. ഈ ചിത്രത്തിലെ അഭിനയം മെറിൽ സ്ട്രീപ്പിന് മികച്ച നടിക്കുള്ള ഓസ്‌കാർ, ഗോൾഡൻ ഗ്ലോബ്, ബാഫ്ത തുടങ്ങി നിരവധി പുരസ്കാരങ്ങൾ നേടിക്കൊടുത്തു.


</doc>
<doc id="182272" url="https://ml.wikipedia.org/wiki?curid=182272" title="ലാഗോസൂക്കസ്">
ലാഗോസൂക്കസ്

ആർച്ചോസൗർ വിഭാഗത്തിൽ പെട്ട ഒരു പ്രാചീന ഉരഗം ആണ് ലാഗോസൂക്കസ്. ഇവയ്ക്കു ദിനോസറുമായി അടുത്ത ബന്ധം ഉണ്ട് . അർജന്റീനയിൽ നിനും ആണ് ഇവയുടെ ഫോസ്സിൽ കണ്ടു കിട്ടിയിട്ടുള്ളത്. ഇവ ജീവിച്ചിരുന്നത് മധ്യ ട്രയാസ്സിക് കാലത്ത് ആണ് .

വളരെ മെലിഞ്ഞ ശരീര പ്രകൃതിയാണ് ഇവയ്ക് ഉണ്ടായിരുന്നത്. നാലു കാലിൽ നടന്നിരുന്ന ഇവ ,ആപത്ത് ഘടങ്ങളിലും ഇരയെ പിടിക്കുന്ന അവസരത്തിലും രണ്ടു കാലിൽ ഇവ ഓടിയിരുനതായി കരുതുന്നു.


</doc>
<doc id="182273" url="https://ml.wikipedia.org/wiki?curid=182273" title="ജീൻ മെസ്ലിയർ">
ജീൻ മെസ്ലിയർ

ഫ്രാൻസിൽ ഷാമ്പേയ്ൻ പ്രവിശ്യയിലെ എട്രെപ്പിനി ഇടവകയിൽ 1689 മുതൽ 1729 വരെയുള്ള 40 വർഷം വികാരിയായിരുന്ന കത്തോലിക്കാ വൈദികനായിരുന്നു ജീൻ മെസ്ലിയർ (ജനനം: 1664 ജനുവരി 15; മരണം: 1729). നിരീശ്വരവാദത്തെ പിന്തുണച്ച് അദ്ദേഹം രചിച്ച പുസ്തകദൈർഘ്യമുള്ള പ്രബന്ധം മരണശേഷം പരസ്യപ്പെടുത്തപ്പെട്ടതോടെയാണ് മെസ്ലിയർ പ്രസിദ്ധനായത്. ഇടവക്കാർക്കുള്ള തന്റെ 'ഓസ്യത്ത്' എന്ന പേരിൽ വിട്ടുപോയ ആ രചനയിൽ മെസ്ലിയർ, ദൈവവിശ്വാസത്തേയും എല്ലാത്തരം മതവിശ്വാസത്തെയും സമ്പൂർണ്ണമായും സംഗ്രമായും തള്ളിപ്പറയുകയും "അബദ്ധങ്ങളുടെയും മുൻവിധിയുടേയും സേവനം ജീവിതചര്യയാക്കിയതിന്" മാപ്പു ചോദിക്കുകയും ചെയ്യുന്നു. 

ഫ്രാൻസിൽ, ആർദെന്നെസിലെ മാസെർണിയിലാണ് മെസ്ലിയർ ജനിച്ചത്. 1678-ൽ അയൽക്കാരനായ ഒരു വൈദികനിൽ നിന്ന് ലത്തീൻ പഠിക്കാൻ തുടങ്ങിയ മെസ്ലിയർ പിന്നീട് വൈദികപരിശീലനത്തിനായി സെമിനാരിയിൽ ചേർന്നു; മാതാപിതാക്കളെ പ്രീതിപ്പെടുത്താനാണ് താൻ പൗരോഹിത്യം തെരഞ്ഞെടുത്തതെന്ന് തന്റെ 'ഓസ്യത്തിന്' സ്വയം എഴുതിയ ആമുഖക്കുറിപ്പിൽ മെസ്ലിയർ പറയുന്നു. വൈദികവിദ്യാഭ്യാസം പൂർത്തിയാക്കിയ അദ്ദേഹം 1689 ജനുവരി 7-ന് പട്ടം സ്വീകരിച്ചു. തുടർന്ന് ഷാമ്പേയ്ൻ പ്രവിശ്യയിലെ എട്രെപ്പിനി ഇടവകയിൽ നിയുക്തനായി. 

ഇടവകയിലെ ദരിദ്രരെ ചൂഷണം ചെയ്തിരുന്ന ഒരു ധനികപ്രഭുവിനു വേണ്ടി പ്രാർത്ഥിക്കാൻ മെസ്ലിയർ വിസമ്മതിച്ചതിനെ തുടർന്ന് ഒരിക്കലുണ്ടായ പരസ്യവിവാദവും സഭാനേതൃത്വത്തിൽ നിന്നു ലഭിച്ച ശകാരവും ഒഴിച്ചാൽ, മെസ്ലിയറുടെ സേവനകാലം പ്രശാന്തവും താരതമ്യേന സംഭവരഹിതവും ആയിരുന്നു. ഇടവകവൈദികന്റെ ചുമതലകൾ അദ്ദേഹം പ്രശ്നരഹിതമായും പരാതിപ്പെടാതെയും നിറവേറ്റി. ആഡംബരമൊന്നുമില്ലാതെ സംയമിയുടെ ജീവിതം നയിച്ച മെസ്ലിയർ, എല്ലാ വർഷവും, തന്റെ വരുമാനത്തിൽ മിച്ചം വന്ന ഓരോ ചില്ലിക്കാശും പാവങ്ങൾക്കു ദാനം ചെയ്തു.

മരിക്കുന്നതിനു മുൻപ് അദ്ദേഹം തനിക്കുണ്ടായിരുന്നതെല്ലാം ഇടവകയിലെ ജനങ്ങൾക്ക് നൽകി. മെസ്ലിയർ മരിച്ച ശേഷം അദ്ദേഹത്തിന്റെ വീട്ടിൽ നിന്ന്, 633 പുറമുള്ള ഒരു പ്രബന്ധത്തിന്റെ 3 പ്രതികൾ കണ്ടുകിട്ടി. അതിൽ ആ ഗ്രാമവൈദികൻ, സംഘടിത മതത്തെ അടിസ്ഥാനമില്ലാത്ത സൃഷ്ടി ആയി തള്ളിപ്പറയുകയും ദൈവശാസ്ത്രത്തെ "പ്രകൃതിയുടെ നിദാനങ്ങളെക്കുറിച്ചുള്ള അജ്ഞതയുടെ ചിട്ടപ്പെടുത്തപ്പെട്ട രൂപം" എന്നു വിശേഷിപ്പിക്കുകയും ചെയ്തു.

തന്റെ ഓസ്യത്തിൽ മെസ്ലിയർ നിഷേധിച്ചത്, വ്യവസ്ഥാപിത ക്രിസ്തീയതയുടെ ദൈവത്തെ മാത്രമല്ല. എല്ലാ വ്യവസ്ഥാപിത മതങ്ങൾക്കും പുറത്തു നിന്ന ദൈവവാദികളുടെ സ്വാഭാവികമതത്തിലെ സാമാന്യദൈവവും അദ്ദേഹത്തിനു സ്വീകാര്യനായില്ല. ഈ ലോകത്തിലെ തിന്മയുടെ സമസ്യ, നല്ലവനും ജ്ഞാനസമ്പൂർണ്ണനും കാരുണ്യവാനുമായ ദൈവത്തെക്കുറിച്ചുള്ള സങ്കല്പത്തെ വെല്ലുവിളിക്കുന്നുവെന്ന് അദ്ദേഹം കരുതി. പ്രപഞ്ചത്തിൽ പ്രകടമാകുന്ന സംവിധാനം, ദൈവാസ്തിത്വത്തെ തെളിയിക്കുന്നതായുള്ള സ്വാഭാവിക മതാനുയായികളുടെ വാദത്തെ അദ്ദേഹം അവർക്കെതിരെ തിരിച്ചു പ്രയോഗിച്ചു. പ്രപഞ്ചസംവിധാനത്തിൽ അനുവദിക്കപ്പെട്ടിരിക്കുന്ന തിന്മ, സർവനന്മയായ ദൈവത്തിൽ വിശ്വസിക്കാതിരിക്കാൻ മതിയായ ന്യായമാണെന്നാണ് അദ്ദേഹം വാദിച്ചത്. സഹനത്തിന് എന്തെങ്കിലും ആത്മീയമൂല്യമുണ്ടെന്ന് സമ്മതിക്കാൻ മെസ്ലിയർ വിസമ്മതിച്ചു.

മെസ്ലിയറുടെ ചിന്ത തീർത്തും നിരീശ്വരമായിരുന്നു. ദൈവത്തെയെന്ന പോലെ അദ്ദേഹം ആത്മാവിനേയും മനുഷ്യന്റെ ഇച്ഛാസ്വാതന്ത്ര്യത്തേയും നിഷേധിച്ചു. തന്റെ പ്രബന്ധത്തിന്റെ അഞ്ചാം അദ്ധ്യായത്തിൽ അദ്ദേഹം ഇങ്ങനെ എഴുതി: "മനുഷ്യന് അഗ്രാഹ്യനാണ് ദൈവമെങ്കിൽ, അവനെക്കുറിച്ചു ചിന്തിക്കാതിരിക്കുകയാവും വിവേകം." എങ്കിലും തുടർന്നു വരുന്ന നൂറു കണക്കിനു പുറങ്ങളിൽ മെസ്ലിയർ ദൈവത്തെക്കുറിച്ചു ചിന്തിക്കുക തന്നെ ചെയ്യുന്നു: അവിടെ ദൈവത്തെ "ഒരു മിദ്ധ്യാജീവി" എന്നു വിശേഷിപ്പിക്കുന്ന അദ്ദേഹം, ദൈവസങ്കല്പം മനുഷ്യരുടെ സാന്മാർഗ്ഗികതക്ക് അനിവാര്യമല്ലെന്നു വാദിക്കുന്നു. "ദൈവം ഉണ്ടെങ്കിലും ഇല്ലെങ്കിലും മനുഷ്യന്റെ ധാർമ്മികമായ ഉത്തരവാദിത്തങ്ങൾ, അവന്റെ സ്വഭാവം നിലനിൽക്കുന്ന കാലത്തോളം മാറുകയില്ല" എന്നാണ് അദ്ദേഹം കരുതിയത്.

മരണാനന്തരജീവിതത്തിലുള്ള പ്രത്യാശ മനുഷ്യന് ആശ്വാസം പകരുമെന്ന വാദവും മെസ്ലിയർക്ക് സ്വീകാര്യമായില്ല. ഭൂരിപക്ഷവും നരകത്തിൽ എത്തിച്ചേരുമെന്നും സ്വർഗ്ഗഭാഗ്യം ഒരു ന്യൂനപക്ഷത്തിനു മാത്രമേ ലഭിക്കുകയുള്ളു എന്നു വിശ്വാസികൾ തന്നെ പറയുന്നു. അതിനാൽ, മരണാനന്തരജീവിതം എന്നത് ഭീതിജനകമായ ഒരു സങ്കല്പമാണ്. തന്നെ പ്രീതിപ്പെടുത്തുന്നവരെ മാത്രം രക്ഷിക്കുകയും ഭൂരിപക്ഷത്തേയും നിത്യദുരിതത്തിൽ തള്ളുകയും ചെയ്യുന്ന ഒരു ദൈവത്തിൽ വിശ്വസിക്കാൻ സംസ്കാരമുള്ളവർ സാധിക്കുകയില്ല. ഇത്രയേറെ കൂരത കാണിക്കുന്നവർ മനുഷ്യരിൽ ആരുണ്ട്? 

ദൈവവിശ്വാസം സ്വാഭാവികവും പ്രകൃതിദത്തവും ആണെന്ന ദൈവവാദികളുടെ ന്യായം മെസ്ലിയർ നിരാകരിച്ചു. തീർത്തും അസ്വാഭാവികമായ ഈ വിശ്വാസം ഇളം മനസ്സുകളിൽ തിരുകി കയറ്റുന്നതാണെന്ന് അദ്ദേഹം കരുതി. എല്ലാ കുഞ്ഞുങ്ങളും നിരീശ്വരന്മാരാണ്. ദൈവസങ്കല്പം അവർക്ക് അജ്ഞാതമാണ്. വളർത്തമ്മമാരാണ് നാം പരിചയപ്പെടുന്ന ആദ്യത്തെ ദൈവശാസ്ത്രജ്ഞർ.

ദൈവാസ്തിത്വത്തെ നിഷേധിക്കാൻ മെസ്ലിയർ ഉന്നയിച്ച വാദങ്ങളിൽ മൗലികമെന്നു പറയാൻ കാര്യമായി ഒന്നുമില്ല. ഈശോസഭക്കാരും, കാർട്ടീസിയന്മാരും, ജാൻസെനിസ്റ്റുകളുമായ ദൈവശാസ്ത്രജ്ഞന്മാർ അവരുടെ സംവാദങ്ങളിൽ അവതരിപ്പിച്ച യുക്തികളായിരുന്നു അവയിൽ പലതും: ദൈവാസ്തിത്വത്തെ പിന്തുണച്ച അവർക്കു പോലും അതിനുള്ള തെളിവിന്റെ കാര്യത്തിൽ അഭിപ്രായസമന്വയത്തിലെത്താൻ കഴിഞ്ഞില്ലെന്നത്, ദൈവത്തിൽ വിശ്വസിക്കാൻ അനിഷേധ്യമായ തെളിവൊന്നുമില്ലെന്നതിനു ന്യായമായി മെസ്ലിയർ കരുതി.

ബൈബിളിന്റെ സമഗ്രപഠനമാണ് മെസ്ലിയറെ അവിശ്വാസത്തിലേക്കു നയിച്ചത്. പുതിയനിയമത്തിൽ മത്തായിയുടേയും ലൂക്കായുടേയും സുവിശേഷങ്ങളിലുള്ള യേശുവിന്റെ വംശാവലികൾ, ഒരേ ദൈവത്തിന്റെ വചനങ്ങളാണെങ്കിൽ, വ്യത്യസ്തമായിരിക്കുന്നതെന്തെന്ന് അദ്ദേഹം ചോദിച്ചു. യൗസേപ്പ് യേശുവിന്റെ പിതാവല്ലെന്നിരിക്കെ, വംശാവലികൾ അദ്ദേഹത്തിൽ ചെന്നെത്തുന്നതെന്തെന്നായിരുന്നു മറ്റൊരു ചോദ്യം. പഴയനിയമത്തിലെ ദാവീദു രാജാവ് വ്യഭിചാരിയാണെന്നിരിക്കെ, അദ്ദേഹത്തിന്റെ വംശത്തിൽ പെടുന്നവനായതിൽ യേശുവിനെ എന്തിനു പുകഴ്ത്തണമെന്നും അദ്ദേഹം ചോദിച്ചു.

മിക്കവാറും നിരീശ്വരന്മാർ വ്യവസ്ഥാപിത ക്രിസ്തീയതയെ വിമർശിച്ചപ്പോഴും യേശുവിനെ മനുഷ്യനെന്ന നിലയിൽ ബഹുമാനിച്ചിരുന്നു. ഈ ബഹുമാനത്തിൽ മെസ്ലിയർ പങ്കുചേർന്നില്ല. യേശുവിനെ മെസ്ലിയർ ഒരു മതഭ്രാന്തനും മനുഷ്യവിരോധിയും ആയി വിലയിരുത്തി. ദീനന്മാരോട് ദാരിദ്ര്യം പ്രസംഗിച്ചവനെ അദ്ദേഹത്തിനു ബഹുമാനിക്കാൻ കഴിഞ്ഞില്ല. പ്രകൃതിദത്തമായ വാസനകളെ അമർച്ച ചെയ്യാനുള്ള യേശുവിന്റെ ആഹ്വാനത്തേയും മെസ്ലിയർ വിമർശിച്ചു. അപ്പനേയും അമ്മയേയും ഉപേക്ഷിച്ച് തന്നെ അനുഗമിക്കാനുള്ള യേശുവിന്റെ വിളിയും മെസ്ലിയറുടെ വിമർശനത്തിൽ പെട്ടു.

അധികാരം കൈയ്യാളുന്ന ഉപരിവർഗ്ഗങ്ങളുടെ സൃഷ്ടിയാണ് എല്ലാ മതങ്ങളുമെന്ന് മെസ്ലിയർ കരുതി; ജനങ്ങളെ അനുസരണത്തിൽ കുടുക്കിയിടാനായി അധികാരികളും പുരോഹിതന്മാരും ചേർന്നു നടത്തുന്ന ഗൂഢലോചനയിലാണ് മതങ്ങളുടെ പിറവി എന്നു മെസ്ലിയർ കരുതി. ആദിമക്രിസ്ത്യാനികൾ, ഉള്ളതെല്ലാം പങ്കുവച്ചു മാതൃക കാട്ടിയിരിക്കാമെങ്കിലും വ്യവസ്ഥാപിത ക്രിസ്തീയത പിന്നീട്, തിന്മകൾക്കും ഫ്രാൻസിലെ രാജാക്കന്മാരുടേതു പോലുള്ള ക്രൂരാധിപത്യങ്ങൾക്കും കീഴടങ്ങുന്ന പ്രസ്ഥാനമായി അധപതിക്കുകയാണു ചെയ്തത്: എല്ലാ അനീതിയേയും തിന്മയേയും അത്, സർവജ്ഞാനിയായ ഒരു ദൈവത്തിന്റെ ഇംഗിതമായി വ്യാഖ്യാനിച്ചു. ഏറെ പ്രസിദ്ധമായ ഒരു ഉദ്ധരണിയിൽ മെസ്ലിയർ "ലോകത്തിലെ എല്ലാ മഹാമനുഷ്യരേയും അഭിജാതരേയും പുരോഹിതന്മാരുടെ കുടൽമാലയിൽ തൂക്കിക്കൊല്ലാനായെങ്കിൽ" എന്ന് ഒരാൾ ആശിച്ചു പോയേക്കാം എന്നു പറയുന്നു. ഈ പ്രസ്താവന അസംസ്കൃതവും ബീഭത്സവുമാണെന്ന് അദ്ദേഹം സമ്മതിക്കുന്നുണ്ട്. എന്നാൽ പ്രതികാരത്തിന്റെയും വെറുപ്പിന്റേയോ പരിഗണനകളാലല്ല, നീതിനിഷ്ഠയുടേയും സത്യത്തിന്റേയും ന്യായങ്ങളാൽ, പുരോഹിതരും അഭിജാതരും അർഹിക്കുന്നത് ഇതാണെന്ന് അദ്ദേഹം പറഞ്ഞു.

പിൽക്കാലത്ത് ഫ്രാൻസിൽ ജീവിച്ചിരുന്ന വിഖ്യാതചിന്തകൻ ദിദറോ (Diderot) ഈ പ്രസ്താവനക്ക് നൽകിയ ഭാഷ്യം "അവസാനത്തെ പുരോഹിതന്റെ കുടൽമാല കൊണ്ട്, നമുക്ക് അവസാനത്തെ രാജാവിന്റെ കഴുത്തു ഞെരിക്കാം" എന്നാണ്.

സമൂഹത്തിലെ തിന്മകളുടെ സ്രോതസ്സ് സ്വകാര്യസ്വത്താണെന്നു മെസ്ലിയർ കരുതി. സ്വകാര്യസ്വത്ത് മോഷണമാണെന്നും ഈ മോഷണത്തെ നിലനിർത്താനും വിശുദ്ധമായി ചിത്രീകരിക്കാനും സാധിക്കും വിധം വിദ്യാഭ്യാസവും, മതവും, നിയമവും എല്ലാം ക്രമപ്പെടുത്തിയിരിക്കുകയാണെന്നും അദ്ദേഹം ചൂണ്ടിക്കാട്ടി. ഭൂരിപക്ഷത്തിനെതിരെയുള്ള ന്യൂനപക്ഷത്തിന്റെ ഈ അതിക്രമം അവസാനിപ്പിക്കാനുള്ള ഒരു വിപ്ലവം തികച്ചും നീതീകരിക്കാവുന്നതാണെന്നും മെസ്ലിയർ എഴുതി.

മെസ്ലിയറുടെ ദീർഘകൃതിയുടെ പലവിധം സംഗ്രഹങ്ങൾ കാലക്രമേണ പ്രചരിച്ചു. അവയിൽ പലതും മെസ്ലിയറുടെ ആശയങ്ങളോട് വിശ്വസ്തത പുലർത്താത്തവ ആയിരുന്നു. പല സംഗ്രഹങ്ങളിലും മെസ്ലർ എഴുതാത്ത കാര്യങ്ങൾ ചേർത്തിരുന്നു. മൂലരചനയുടെ ദൈർഘ്യവും കാടുകയറുന്ന ശൈലിയും, സംഗ്രഹങ്ങളുടെ പ്രചാരം വർദ്ധിപ്പിച്ചു. ഇവയിലൂടെ മെസ്ലിയറുടെ ചിന്ത ഫ്രെഞ്ചു ജനതയുടെ മനസ്സിൽ പ്രവേശിപ്പിച്ച് വിപ്ലവത്തിനു വഴിയൊരുക്കിയ വിശ്വാസത്തകർച്ചയുടെ സ്വാധീനങ്ങളിൽ ഒന്നായിത്തീർന്നു.

മെസ്ലിയറെ ഒരു നല്ല വൈദികൻ എന്നു വിശേഷിപ്പിക്കുന്ന വോൾട്ടയർ, അദ്ദേഹത്തിന്റെ കൃതി വീണ്ടും വീണ്ടും വായിക്കാൻ തന്റെ മകളെ ഉപദേശിക്കുന്നു. "സത്യസന്ധരായ എല്ലാ മനുഷ്യരും കീശയിൽ കൊണ്ടു നടക്കേണ്ട കൃതി" എന്ന് അതിനെ അദ്ദേഹം വിശേഷിപ്പിച്ചു. എന്നാൽ മെസ്ലിയറുടെ രചനാശൈലി വോൾട്ടയർക്ക് ഇഷ്ടമായില്ല. "വണ്ടിക്കുതിരയുടെ ശൈലിയിൽ എഴുതുന്നവൻ" എന്ന് അദ്ദേഹം മെസ്ലിയറെ വിശേഷിപ്പിച്ചു.

ഓസ്യത്തിന്റെ ഒരു സംഗ്രഹം 1762-ൽ വോൾട്ടയറും പ്രസിദ്ധീകരിച്ചു. അതിൽ വോൾട്ടയർ, മെസ്ലിയറുടെ വാദങ്ങൾക്ക് വ്യത്യസ്തമായ ഊന്നൽ സ്വയം നൽകുകയോ, ആ വിധമുള്ള ഇതര സംഗ്രഹങ്ങളിൽ നിന്നു കടമെടുക്കുകയോ ചെയ്തു. അതുമൂലം, അദ്ദേഹത്തിന്റെ സംഗ്രഹത്തിന്റെ മെസ്ലിയർ കാണപ്പെടുന്നത്, ഈശ്വരനിഷേധിയായല്ല, വ്യവസ്ഥാപിതമതങ്ങളെ എതിർത്തപ്പോഴും, സ്വാഭാവികമതത്തിലെ ഈശ്വരനെ നിഷേധിക്കാതിരുന്ന ആസ്തികനായാണ്. 

2009-ൽ, മെസ്ലിയറുടെ 'ഓസ്യത്ത്'-ന്റെ സമ്പൂർണ്ണ ഇംഗ്ലീഷ് പരിഭാഷ മൈക്കൽ ഷ്രീവ് ആദ്യമായി പ്രസിദ്ധീകരിച്ചു.


</doc>
<doc id="182280" url="https://ml.wikipedia.org/wiki?curid=182280" title="പാലിയെന്റോളജി">
പാലിയെന്റോളജി

ചരിത്രാതീതകാല ജീവജാലങ്ങളെ കുറിച്ചുള്ള പഠനം ആണ് പാലിയെന്റോളോജി. ഫോസ്സിലുകളുടെ പഠനം, ജീവികളുടെ പരിണാമം, അവയ്ക്ക് മറ്റു ജീവികളും പരിസ്ഥിതിയുമായുള്ള പ്രവർത്തനങ്ങൾ, പുരാതന ആവാസ വ്യവസ്ഥ എന്നിവയും പാലിയെന്റോളോജിയുടെ പഠന പരിധിയിൽ വരുന്നു.

പാലിയെന്റോളജിയെ പല ശാഖകൾ ആയി തിരിച്ചിട്ടുണ്ട്, അതിൽ മുഖ്യമായവ താഴെ കൊടുക്കുന്നു.


</doc>
<doc id="182314" url="https://ml.wikipedia.org/wiki?curid=182314" title="ഇന്ത്യൻ മിലിട്ടറി അക്കാഡമി">
ഇന്ത്യൻ മിലിട്ടറി അക്കാഡമി

ഇന്ത്യയിൽ കരസേനയിലെ ഉയർന്ന തസ്തികകളിലേക്ക് ഉദ്യോഗസ്ഥന്മാരെ പരിശീലിപ്പിച്ചെടുക്കുന്ന ഒരു പ്രധാന കേന്ദ്രമാണ്ഇന്ത്യൻ മിലിട്ടറി അക്കാദമി. ഇത് 1931-ൽ ഡെറഡൂണിൽ സ്ഥാപിതമായി. ആരംഭകാലത്ത് മിലിട്ടറികോളജ് എന്നായിരുന്നു പേർ. ശരിയായ പരിശീലനം 1932-ൽ ആരംഭിച്ചു. ആദ്യബാച്ച് പരിശീലനം കഴിഞ്ഞ് 1934-ൽ പുറത്തിറങ്ങി. ആരംഭകാലത്ത് രണ്ടര കൊല്ലമായിരുന്ന പരിശീലന കാലാവധി രണ്ടാം ലോകയുദ്ധകാലത്ത് ആറുമാസമായി ചുരുക്കി.

പൂനയിലെ ഖഡക്‌വാസലയിലുള്ള നാഷണൽ ഡിഫൻസ് അക്കാഡമിയിൽ നിന്നും മൂന്നു വർഷത്തെ പരിശീലനം കഴിഞ്ഞു വരുന്ന കേഡറ്റുകൾക്ക് ഇന്ത്യൻ മിലിട്ടറി അക്കാദമിയിൽ ഒരു വർഷത്തെ പരിശീലമാണ് നൽകിവരുന്നത്. സർവീസ് സെലക്ഷൻ ബോർഡും യൂണിയൻ പബ്ലിക് സർവീസ് കമ്മീഷനും നടത്തുന്ന പ്രവേശന പരീക്ഷകളിൽ വിജയികളാകുന്നവരെയും അക്കാഡമി പരിശീലനത്തിനായി തിരഞ്ഞെടുക്കുന്നു. ഈ കേഡറ്റുകൾക്ക് 21 വയസ്സിൽ കവിയാൻ പാടില്ല. ഇന്റർമെഡിയറ്റോ തുല്ല്യതാ പരീക്ഷയോ പാസായിരിക്കണമെന്നും വ്യവസ്ഥയുണ്ട്. 1974 ജനുവരി മുതൽ അക്കാഡമി നേരിട്ട് 18 മാസത്തെ പരിശീലനത്തിന് തിരഞ്ഞെടുത്തു തുടങ്ങി. സാങ്കേതിക ബിരുദധാരികൾക്ക് ഒരു വർഷത്തെ പരിശീലനം മാത്രം ചെയ്താൽ മതിയാകും.

പൂനയിലുള്ള ആർമി കേഡറ്റ് കോളജിൽ നിന്ന് പാസായി സൈനിക സേവനം അനുഷ്ഠിക്കുന്നവർ കമ്മീഷൻഡ് ഓഫീസേഷ്സ് റാങ്കിനു വേണ്ടി പരിശീലനം നേടുന്നതിന് ഇന്ത്യൻ മിലിട്ടറി അക്കാഡമിയിൽ ചേരാറുണ്ട്. ഇത്തരത്തിൽ പ്രവേശനം കിട്ടുന്നതിന് കുറഞ്ഞപക്ഷം താഴെപറയുന്ന യോഗ്യതകൾ ഉണ്ടായിരിക്കണം:

കരസേനയുടെ ഓഫീസേഷ്സ് ട്രയിനിങ് യൂണിറ്റിൽനിന്ന് ബിരുദമെടുത്തവരിൽ അർഹതയുള്ള ചിലർക്കും എൻ. സി. സി. യുടെ ഓഫീസേഴ്സ് ട്രയിനിങ് യൂണിറ്റിൽനിന്നു വരുന്ന 22 വയസ്സിനു താഴെ പ്രായമുള്ള ബിരുദധാരികൾക്കും ഇവിടെ പരിശീലനം നൽകാറുണ്ട്. ഈ തരത്തിൽപ്പെട്ടവരുടെ പരിശീലനകാലം ഒരു വർഷമാണ്. ഇങ്ങനെ വിവിധരീതിയിൽ പ്രവേശനം നേടുന്നവരുടെ പഠനവിഷയങ്ങളും വ്യത്യസ്തമായിരിക്കും. റെജിമെന്റൽ കേഡറ്റ്സ് എന്ന പേരിലാണ് ഇവരെല്ലാം അറിയപ്പെടുന്നത്. പരിശീലനം പൂർത്തിയാക്കുന്നതോടെ ഇവർ ഒരേ കേഡറ്റ്കോറിലെ അംഗങ്ങളായിതീരും.

ഇവിടെപഠിക്കാനുള്ള വിഷയങ്ങളെ രണ്ടായി തരം തിരിച്ചിരിക്കുന്നു:


നിർബന്ധിത വിഷയങ്ങളിൽ ഇംഗ്ലീഷ് അല്ലെങ്കിൽ മറ്റേതെങ്കിലും വിദേശഭാഷ, ഇന്ത്യാ ചരിത്രം, സൈനിക ചരിത്രം, രാഷ്ട്രമീമാംസ മുതലായവ പഠിച്ചിരിക്കണം.

ഐഛിക വിഷയങ്ങളിൽ പ്രധാനമായും ശാസ്ത്ര വിഷയങ്ങൾ, ശാസ്ത്രേതര വിഷയങ്ങൾ എന്നീ വിഭാഗങ്ങളാണ് ഉൾക്കൊള്ളുന്നത്. ഗണിതശാസ്ത്രം എല്ലാ വിഭാഗകാർക്കും നിർബന്ധമായി പഠിക്കേണ്ട വിഷയമാണ്. പരിശീലനം കഴിയുന്നവർക്ക് കുറഞ്ഞത് ആ വിഷയത്തിലെ ബിരുദധാരികൾക്കുള്ള അറിവ് ഉണ്ടാക്കിയെടുക്കലാണ് അക്കാദമിയുടെ ലക്ഷ്യം.

സൈനിക പരിശീലന വിഷയങ്ങൾ 

സൈനിക വിഷയങ്ങളിലെല്ലാം പരിപൂർണ്ണപരിജ്ഞാനം ഉണ്ടായിക്കണമെന്നതാണ് പ്രധാന ലക്ഷ്യം. കൃത്യനിഷ്ഠ പാലിക്കാനുള്ള പരിശീലനം കിട്ടതക്ക വിധമാണ് അക്കാദമിയിലെ അനുദിന പരിപാടികൾ ആസൂത്രണം ചെയ്തിരിക്കുന്നത്. പരിശീലനകാലം തികച്ചും ക്ലേശം നിറഞ്ഞതാണ്.

മേജർജനറൽ പദവിയിലുള്ള സൈനിക മേധാവിയാണ് ഇതിന്റെ തലവൻ. പരിശീലിപ്പിക്കുന്നർ, പരിശീലനം നേടുന്നവർ മറ്റുദ്യോഗസ്ഥർ തുടങ്ങി ആയിരങ്ങൾ താമസിക്കാനുള്ള സൗകര്യം ഇവിടെ ഏർപ്പെടുത്തിയിട്ടുണ്ട്. അക്കാദമിയിൽ പരിശീലനം ലഭിക്കുന്നതിനു വേണ്ടിവരുന്ന ചെലവുകൾ ശമ്പളം എന്ന നിലയ്ക്കോ, വിദ്യാഭ്യാസ വേതനമായോ മറ്റേതെങ്കിലും തരത്തിലോ ഏറിയപങ്കും സർക്കാർതന്നെ വഹിക്കുന്ന പതിവാണ് നിലവിലുള്ളത്. നേരിട്ടു തിരഞ്ഞെടുക്കപ്പെടുന്ന ധനശേഷിയുള്ളവരുടെ കാര്യത്തിൽ ചെറിയ വ്യത്യാസമുണ്ടായിരിക്കും. പരിശീലനം വിജയകരമായി പുർത്തിയാക്കുന്നതോടെ ഓരോ കേഡറ്റും കരസേനയിലെ കമ്മിഷൻഡ് ഓഫിസർ ആയിത്തീരുന്നു. സെക്കൻഡ് ലെഫ്റ്റനൻഡ് പദവിയാണ് ആദ്യമായി ലഭിക്കുന്നത്. തുടർന്നുള്ള ഉയർച്ചക്ക് അക്കാദമിയിലെ പരിശീലനം വളരെയേറെ പ്രയോജനം ചെയ്യുന്നു.




</doc>
<doc id="182322" url="https://ml.wikipedia.org/wiki?curid=182322" title="ലതിക">
ലതിക

മലയാള തമിഴ് ചലച്ചിത്രപിന്നണിഗായികയാണ് ലതിക. 1980കളുടെ അവസാനത്തോടെ മലയാളചലച്ചിത്രപിന്നണിരംഗത്തേക്ക് കടന്നു വന്നത്. മുന്നൂറിലധികം മലയാളം-തമിഴ് ചലച്ചിത്രങ്ങളുടെ പിന്നണി പാടിയ ഇവർ പതിന്നാറാം വയസ്സിൽ കണ്ണൂർ രാജൻ സംഗീതസംവിധാനം ചെയ്ത അഭിനന്ദനം എന്ന ചിത്രത്തിലെ 'പുഷ്പതല്പത്തിൻ' എന്ന ഗാനത്തിലൂടെയാണ് രംഗത്തെത്തിയത്. കാതോട് കാതോരം.. ദേവദൂതർ പാടി.. (കാതോട് കാതോരം), മെല്ലെ.. മെല്ലെ.. (ഒരു മിന്നാമിനുങ്ങിന്റെ നുറുങ്ങ്‌വെട്ടം), താരും തളിരും.. (ചിലമ്പ്) എന്നിവ ഇവരുടെ ചില ഗാനങ്ങളാണ്.


</doc>
<doc id="182328" url="https://ml.wikipedia.org/wiki?curid=182328" title="പിറവം ഉപതെരഞ്ഞെടുപ്പ്">
പിറവം ഉപതെരഞ്ഞെടുപ്പ്

കേരളത്തിലെ ഒരു നിയമസഭാമണ്ഡലമായ പിറവത്ത് 2012 മാർച്ച് 17-നു് ഉപതെരഞ്ഞെടുപ്പ് നടന്നു. വോട്ടെടുപ്പിൽ 86.3 ശതമാനം പോളിങ് രേഖപ്പെടുത്തി. 1987-നു ശേഷം ആദ്യമായാണ് പിറവത്ത് ഇത്രയും ഉയർന്ന പോളിങ് ശതമാനം രേഖപ്പെടുത്തിയത്. 85.45 ശതമാനം പോളിങ്ങാണ് അന്ന് നടന്നത്. വോട്ടെടുപ്പു തുടങ്ങി രാവിലെ 9 മണിക്ക് 19.3 ശതമാനം പോളിങ് രേഖപ്പെടുത്തി. തുടർന്ന് 10 മണിക്ക് 26.83, 11ന് 32.31, 12ന് 44.04, ഒരു മണിക്ക് 53.4, 2ന് 61.44, 3ന് 70.52, 4ന് 77.65 എന്നീ ക്രമത്തിൽ പോളിങ് നടന്നു.

പിറവം നിയമസഭാമണ്ഡലത്തിലേക്ക് തെരഞ്ഞെടുക്കപ്പെട്ട ടി.എം. ജേക്കബ് 2011 ഒക്ടോബർ 11-നു് അന്തരിച്ചതിനെത്തുടർന്നാണ് പിറവത്ത് ഉപതെരഞ്ഞെടുപ്പ് വേണ്ടി വന്നത് . ആദ്യം മാർച്ച് 18-നു തീരുമാനിച്ച തെരഞ്ഞെടുപ്പ് സർ‌വ്വകക്ഷി യോഗത്തിന്റെ അഭിപ്രായത്തെ തുടർന്ന് മാർച്ച് 17-ലേക്ക് മാറ്റി വെക്കുകയായിരുന്നു.

ആകെ 183493 വോട്ടർമാരാണുള്ളത്‌. ഇതിൽ 90264 സ്‌ത്രീകളും 93229 പുരുഷൻമാരുമാണ്‌. 2011-ൽ നടന്ന നിയമസഭാ തെരഞ്ഞെടുപ്പിൽ ആകെ 175995 വോട്ടർമാരായിരുന്നു പിറവത്ത് ഉണ്ടായിരുന്നത്. അതായത് 4221 പേർ പുതുതായി വോട്ടർപട്ടികയിൽ എത്തി. 

നാമനിർദ്ദേശം സമർപ്പിക്കാനുള്ള അവസാന തീയ്യതി കഴിഞ്ഞപ്പോൾ ആകെ 16 പത്രികകൾ ലഭിച്ചിരുന്നു. അവയിൽ ആറെണ്ണം സൂക്ഷ്മപരിശോധനയിൽ തള്ളിപ്പോയി. ഒരാൾ പത്രിക പിൻവലിച്ചു. അങ്ങനെ 9 പേരാണ് മത്സര രംഗത്തുണ്ടായിരുന്നത്. 

2012 മാർച്ച് 21-നു് തെരഞ്ഞെടുപ്പ് ഫലം പ്രഖ്യാപിച്ചു. കേരള കോൺഗ്രസ് സ്ഥാനാർത്ഥി അനൂപ് ജേക്കബ് 12,070 വോട്ടുകളുടെ ഭൂരിപക്ഷത്തിൽ വിജയിച്ചു. അനൂപ് ജേക്കബിനു് 82,756 വോട്ടുകളും, തൊട്ടടുത്ത സ്ഥാനാർത്ഥി എം.ജെ. ജേക്കബിനു് 70,686 വോട്ടുകളുമാണ് ലഭിച്ചത്. 


</doc>
<doc id="182375" url="https://ml.wikipedia.org/wiki?curid=182375" title="എം.ജെ. ജേക്കബ്">
എം.ജെ. ജേക്കബ്

കേരളത്തിലെ ഒരു രാഷ്ട്രീയ പ്രവർത്തകനും, മുൻ നിയമസഭാംഗവുമാണ് എം.ജെ. ജേക്കബ്. സി.പി.ഐ.എം. കക്ഷിയെ പ്രതിനിധീകരിക്കുന്ന ഇദ്ദേഹം 2012-ൽ പിറവത്ത് നടക്കുന്ന ഉപതെരഞ്ഞെടുപ്പിൽ എൽ.ഡി.എഫ്. സ്ഥാനാർത്ഥിയായി മത്സരിച്ച് 12,070 വോട്ടുകൾക്ക് യു.ഡി.എഫ്. സ്ഥാനാർത്ഥി അനൂപ് ജേക്കബിനോട് പരാജയപ്പെട്ടു.
തിരുമാറാടി ഒളിയപ്പുരം മുട്ടപ്പിള്ളിൽ കെ ടി ജോസെഫിന്റെയും (മുൻ മന്ത്രി കെ.ടി. ജേക്കബിന്റെ ജ്യേഷ്ഠൻ) അന്നമ്മയുടെയും മകനായി 1944 ജൂൺ 7 നാണ് ജനനം. എറണാകുളം സെന്റ്‌ ആൽബർട്സിൽ നിന്ന് ബി.എസ്സ്.സി. കെമിസ്ട്രിയിൽ ബിരുദം നേടി.ഇംഗ്ലീഷ് സാഹിത്യത്തിൽ എം എ നേടി. എൽ എൽ ബി കോഴ്സും പൂർത്തിയാക്കി.

1970 കളിൽ മണിമലക്കുന്നു കേന്ദ്രമായി കോളേജ് സ്ഥാപിക്കുന്നതിനുള്ള പ്രാരംഭ പ്രവർത്തനങ്ങളിലൂടെ സാമൂഹിക രാഷ്ട്രിയ മേഖലകളുൽ സജീവമായി. ഫാക്ടിൽ മാർക്കറ്റിംഗ് വിഭാഗത്തിൽ ഉദ്യോഗസ്ഥനായിരുന്നു. അതിനിടെ 1979-ൽ തിരുമാറാടി ഗ്രാമപഞ്ചായത്തിലേക്ക് മത്സരിച്ചു ജയിച്ചു പ്രസിഡന്റായി . പിന്നീട് 1995 - 2000 കാലഘട്ടത്തിലും പഞ്ചായത്തു പ്രസിഡന്റായിരുന്നു. രണ്ടു വട്ടവും തിരുമാരാടിക്ക് സംസ്ഥാനത്തെ ഏറ്റവും മുകച്ച പഞ്ചായത്തിനുള്ള അവാർഡ് കിട്ടി. ഓലമേഞ്ഞ വീടും ഷെഡുകളും ഇല്ലാത്ത പഞ്ചായത്തായി തിരുമാറാടിയെ ഉയർത്തി. അതിനും സംസ്ഥാന സർക്കാരിന്റെ പ്രത്യേക പുരസ്കാരം ലഭിച്ചു. മൂന്നു വട്ടം കാക്കൂർ സർവ്വീസ് സഹകരണ ബാങ്കിന്റെ പ്രസിഡന്റായിരുന്നു. പാമ്പാക്കുട ഖാദി വ്യവസായ സഹകരണ സംഘം ചെയർമാനായും പ്രവർത്തിച്ചു.

2005 ൽ ജില്ലാ പഞ്ചായത്ത് കൂത്താട്ടുകുളം ഡിവിഷനിൽ നിന്ന് ജയിച്ചു. ജില്ലാപഞ്ചായത്തിന്റെ ക്ഷേമ കാര്യ സ്ഥിരം സമിതി ചെയർമാനായിരിക്കെ 2006 ൽ പിറവത്തുനിന്നു നിയമ സഭയിലേക്ക് മത്സരിച്ചു ജയിച്ചു. 2011-ൽ നടന്ന കേരള നിയമസഭാ തെരഞ്ഞെടുപ്പിൽ പിറവത്തു നിന്ന് ടി.എം. ജേക്കബിനോട് 158 വോട്ടുകൾക്ക് പരാജയപ്പെട്ടു. 

ഭാര്യ : തങ്കമ്മ .മക്കൾ :സുനിത (അധ്യാപിക, എം ജി എം ഹയർ സെക്കന്ററി സ്കൂൾ, കുറുപ്പുംപടി), സുജിത് (ബിസിനസ് )



</doc>
<doc id="182382" url="https://ml.wikipedia.org/wiki?curid=182382" title="ആർത്തവചക്രം">
ആർത്തവചക്രം

ആർ‌ത്തവ രക്തസ്രാവം കണ്ടുതുടങ്ങുന്ന ദിവസം മുതൽ‌ അടുത്ത തവണ വീണ്ടും രക്തസ്രാവം കണ്ടുതുടങ്ങുന്നതു വരെയുള്ള സമയമാണ് ഒരു ആർ‌ത്തവചക്രം എന്നു പറയുന്നത്. 28, 30 ദിവസമുള്ള ആർ‌ത്തവചക്രമാണ് മിക്ക സ്ത്രീകൾ‌ക്കുമുള്ളത്. 28 ദിവസങ്ങളുള്ള ആർ‌ത്തവചക്രത്തിൽ‌ 14-മതു ദിവസമാണ് അണ്ഡവിസർ‌ജനം (ഓവുലേഷൻ‌) നടക്കുന്നത്. ചെറിയ വ്യത്യാസങ്ങൾ‌ വന്നാലും 12 - 16 ദിവസങ്ങൾ‌ക്കിടയിൽ‌ അണ്ഡവിസർ‌ജനം നടന്നിരിക്കും.


</doc>
<doc id="182390" url="https://ml.wikipedia.org/wiki?curid=182390" title="രാമൻ രാജമന്നാൻ">
രാമൻ രാജമന്നാൻ

ഇന്ത്യയിൽ നിലവിലുള്ള രണ്ട് ആദിവാസി രാജവംശങ്ങളിലൊന്നായ മന്നാൻ സമുദായത്തിലെ ഇപ്പോഴത്തെ രാജാവാണ് രാമൻ രാജമന്നാൻ. നിലവിലെ രാജാവായിരുന്ന അരിയാൻ രാജമന്നാന്റെ ആകസ്മിക നിര്യാണം മൂലമാണ് ഇദ്ദേഹത്തെ രാജാവായി തിരഞ്ഞെടുത്തത്. എൻ. ബിനു എന്നാണ് യഥാർഥ നാമം. 2012 മാർച്ച് 4-നാണ് ബിനു രാജാവായി തിരഞ്ഞെടുക്കപ്പെട്ടത്. ഇടുക്കി ജില്ലയിലെ കട്ടപ്പനയ്ക്കു സമീപം കോവിൽ‌മലയിലാണ് രാജ തലസ്ഥാനം. ഈ സമുദായത്തിൽ ഏറ്റവുമധികം വിദ്യാഭ്യാസയോഗ്യതയും ഇദ്ദേഹത്തിനാണ്. 

കുമളി മന്നാക്കുടിയിലെ വലിയ വീട്ടിൽ സി.നായൻ, തേവി ദമ്പതികളുടെ മകനായി 1986-ൽ ജനിച്ചു. എറണാകുളം മഹാരാജാസ് കോളജിൽ നിന്നും സാമ്പത്തിക ശാസ്ത്രത്തിൽ ബിരുദം നേടി. തേക്കടി പെരിയാർ ഫൗണ്ടേഷനിൽ ഡാറ്റാ എൻട്രി ഓപ്പറേറ്ററായി പ്രവർത്തിക്കുന്നു.

ഇളയരാജാവ്, നാലു മന്നാൻ, ഒൻപത് കാണിമാർ, അഞ്ചു വാത്തി, തറവാട്ടിലെ നാലു കാരണവൻമാർ എന്നിവർ ചേർന്നാണു സമുദായത്തിലെ പുതിയ രാജാവിനെ തിരഞ്ഞെടുത്തത്. പുതിയ രാജാവിനെ കാണിമാരിൽ മൂപ്പനായ കെഞ്ചില മണിയാറൻ കിരീടമണിയിച്ചു. മരണമടഞ്ഞ മുൻരാജാവിന് മരുമക്കൾ ഇല്ലാത്തതു മൂലം മുൻരാജാവായിരുന്ന തേവൻ രാജമന്നാന്റെ സഹോദരനായ രാമൻ രാഘവനെ രാജാവായി വാഴിക്കാൻ നിർദ്ദേശം ഉണ്ടായിരുന്നു. എന്നാൽ സമുദായത്തിലെ പലരുടേയും എതിർപ്പു മൂലം ബിനുവിനെ രാജാവായി വാഴിച്ചു. 


</doc>
<doc id="182406" url="https://ml.wikipedia.org/wiki?curid=182406" title="വിപരീതകരണി മുദ്ര">
വിപരീതകരണി മുദ്ര

സംസ്കൃതത്തിൽ ‘വിപരീത’ എന്ന് പറഞ്ഞാൽ ‘തലകീഴായ’ എന്നും ‘കരണി’ എന്ന് പറഞ്ഞാൽ ‘പ്രവർത്തി’ എന്നുമാണ് അർത്ഥം. ഈ ആസനാവസ്ഥയിൽ ശരീരം തലകീഴായ അവസ്ഥയിലായിരിക്കും. ഈ ആസനം മൂന്ന് ഘട്ടങ്ങളിലായാണ് പൂർത്തിയാക്കുന്നത്.





</doc>
<doc id="182415" url="https://ml.wikipedia.org/wiki?curid=182415" title="കപ്പേള">
കപ്പേള

ക്രിസ്ത്യൻ പള്ളിയുടെ കീഴിലുള്ള ചെറുആരാധനാലയങ്ങളാണ് കപ്പേള. കപ്പേളയെന്ന പദത്തിന്റെ ഉല്പത്തി ലത്തീൻ ഭാഷയിൽ നിന്നാണ്. ചില സ്ഥലങ്ങളിൽ ഇതിനെ കുരിശടിയെന്നും കുരിശുപള്ളിയെന്നും പറയാറുണ്ട്. പ്രധാനപ്പെട്ട ആരാധനകൾ നടക്കുന്നത് പള്ളികളിലാണെങ്കിലും ചുരുക്കം ചില സന്ദർഭങ്ങളിൽ ചില ആരാധനകൾ കപ്പേളകൾ കേന്ദ്രികരിച്ചും നടത്താറുണ്ട്. കപ്പേളകളിൽ ചെറിയ പ്രാർത്ഥനകളും നൊവേനകളുമാണ് ഉണ്ടാകാറുള്ളതെങ്ങിലും പ്രധാനപ്പെട്ട സമയങ്ങളിൽ, പെരുന്നാളിനോടനുബദ്ധിച്ചോ മറ്റോ, പ്രത്യേകം ക്രമീകരിച്ച അൾത്താരയിൽ കുർബ്ബാനയും ഉണ്ടാകാറുണ്ട്.

പള്ളികളുടെ മുൻപിൽ തന്നെ മിക്കവാറും കപ്പേളകൾ ഉണ്ടാകാറുണ്ട്. അല്ലെങ്കിൽ കവലകൾ കേന്ദ്രീകരിച്ചും കപ്പേളകൾ പണിയുന്ന രീതി നിലവിലുണ്ട്.


</doc>
<doc id="182430" url="https://ml.wikipedia.org/wiki?curid=182430" title="എം. ഗോവിന്ദൻ">
എം. ഗോവിന്ദൻ

കവിയും നിരൂപകനും സാംസ്കാരിക പ്രവർത്തകനും ഒരു റാഡിക്കൽ ഹ്യൂമനിസ്റ്റുമായിരുന്നു എം. ഗോവിന്ദൻ. മലയാളത്തിലും ഇംഗ്ലീഷിലും എഴുതിയ അദ്ദേഹം "നവസാഹിതി", "ഗോപുരം", "സമീക്ഷ" എന്നീ ആനുകാലികങ്ങളുടെ പത്രാധിപരായിരുന്നു. പിൽക്കാലത്ത് മലയാളസാഹിത്യത്തിൽ ശ്രദ്ധേയരായിത്തീർന്ന ഒരു പിടി സാഹിത്യകാരന്മാരെ വളർത്തികൊണ്ടുവന്നതിൽ ഗോവിന്ദന്റെ പങ്ക് വലുതാണ്..അങ്ങനെ എം. ഗോവിന്ദന്റെ കൈപിടിച്ച് സാഹിത്യലോകത്ത് എത്തിയവരിൽ ആനന്ദ് ഉൾപ്പെടെ പല മുൻനിര സാഹിത്യകാരന്മാരുമുണ്ട്.

1919 സെപ്റ്റംബർ 18 ന് മലപ്പുറം ജില്ലയിലെ പൊന്നാനി താലൂക്കിൽ കുറ്റിപ്പുറം തൃക്കൃണാപുരത്താണ് ഗോവിന്ദൻ ജനിച്ചത്. അചഛൻ കോയത്തുമനയ്ക്കൽ ചിത്രൻ നമ്പൂതിരി. അമ്മ മാഞ്ചേരത്ത് താഴത്തേതിൽ ദേവകിയമ്മ.
1945 വരെ സജീവരാഷ്ട്രീയ പ്രവർത്തനത്തിൽ ഏർപ്പെട്ട അദ്ദേഹം പിന്നീട് കേരളത്തിലു ചെന്നൈയിലും ഇൻഫർമേഷൻ വകുപ്പിൽ ജോലിചെയ്തു. എം.എൻ റോയിയുമായുള്ള സൗഹൃദം അദ്ദേഹത്തെ റോയിയുടെ ആശയത്തിലേക്ക് അടുപ്പിച്ചു. 1989 ജനുവരി 23 ന് ഗുരുവായൂരിൽ വച്ച് ഗോവിന്ദൻ മരണമടഞ്ഞു. ഡോ. പത്മാവതിയമ്മ ആണ് ഗോവിന്ദന്റെ ഭാര്യ.








</doc>
<doc id="182431" url="https://ml.wikipedia.org/wiki?curid=182431" title="പുത്തൂർപ്പിള്ളി ശ്രീ കൃഷ്ണസ്വാമി ക്ഷേത്രം">
പുത്തൂർപ്പിള്ളി ശ്രീ കൃഷ്ണസ്വാമി ക്ഷേത്രം

കേരളത്തിലെ എറണാകുളം ജില്ലയിലെ മഞ്ഞപ്ര ഗ്രാമത്തിലെ ഒരു ശ്രീകൃഷ്ണക്ഷേത്രമാണ് പുത്തൂർപ്പിള്ളി ശ്രീ കൃഷ്ണസ്വാമി ക്ഷേത്രം. ഈ ക്ഷേത്രം കല്ലമ്പലം എന്നും അറിയപ്പെടുന്നു. ശ്രീകൃഷ്ണനാണ് പ്രധാന പ്രതിഷ്ഠ. കേരള പുരാവസ്തു വകുപ്പ് ഇതിനെ സംരക്ഷിത സ്മാരകമായി പ്രഖ്യാപിച്ചിട്ടുള്ളതാണ്. 


</doc>
<doc id="182441" url="https://ml.wikipedia.org/wiki?curid=182441" title="ഇന്ത്യൻ ആന">
ഇന്ത്യൻ ആന

ആനകളിൽ ഏഷ്യൻ ആനകളിലെ ഒരു ഉപവിഭാഗമാണ് ഇന്ത്യൻ ആന (ശാസ്ത്രീയനാമം: "Elephas maximus indicus"). ഏഷ്യൻ ആനകളിൽ നിയമസാധുത്വം നേടിയ മൂന്നിനങ്ങളിൽ ഒന്നാണിത്. ഏഷ്യയാണ് ഇവയുടെ ആവാസമേഖല. അവസാന മൂന്നു തലമുറകളിലെ കണക്കുപ്രകാരം 50 ശതമാനത്തിൽ താഴെയാണ് ഇവയുടെ ജനനനിരക്ക്. അതിനാൽ, ഐ.യു.സി.എൻ. കണക്കെടുപ്പുപ്രകാരം 1986 മുതൽ ഇവയെ വംശനാശത്തിന്റെ വക്കിലുള്ളവയുടെ വിഭാഗത്തിലാണ് ഉൾപ്പെടുത്തിയിരിക്കുന്നത്. ഇന്ത്യൻ ആനകൾ മനുഷ്യരെ ഉപദ്രവിക്കുന്ന നിരവധി സംഭവങ്ങൾ ഉണ്ടായിട്ടുണ്ട്. 




</doc>
<doc id="182444" url="https://ml.wikipedia.org/wiki?curid=182444" title="കുട്ടികളുടെ അവകാശ സംരക്ഷണ ദേശീയ സമിതി">
കുട്ടികളുടെ അവകാശ സംരക്ഷണ ദേശീയ സമിതി

2005ൽ, ഇന്ത്യൻ പാർലമെന്റ് പാസ്സാക്കിയ ,കുട്ടികളുടെ അവകാശ സംരക്ഷണ ദേശീയ സമിതി ആക്റ്റ് 2005 അനുസ്സരിച്ച് കുട്ടികളുടെ അവകാശ സംരക്ഷണ ദേശീയ സമിതി (NCPCR: National Commission for Protection of Child Rights), 2007ൽ രൂപീകരിക്കപ്പെട്ടു. ഭരണഘടന വിഭാവനം ചെയ്തിരിക്കുന്ന കുട്ടികളുടെ അവകാശ സംരക്ഷണ നിർദ്ദേശങ്ങളും, ഐക്യരാഷ്ട്ര സഭ സമ്മേളനത്തിലെ കുട്ടികളുടെ അവകാശ പ്രഖ്യാപനം ഉൾക്കൊണ്ടുമാണ് ഇതിന്റെ രൂപീകരണം. ഈ ആക്റ്റ് അനുസരിച്ച് കുട്ടികളുടെ പ്രായ പരിധി 18 വയസുവരെയാണ്‌. 

സ്‌കൂളുകളിൽ, വിദ്യാർത്ഥികളുടെ പരാതികൾ പരിശോധിക്കാൻ പ്രത്യേക നിരീക്ഷണ സെല്ലുകൾ രൂപീകരിക്കാൻ കമ്മീഷൻ ആവശ്യപ്പെട്ടിരിക്കുകയാണ്.. കുട്ടികളുടെ നേരെയുണ്ടാകുന്ന മാനസികമായും ശാരീരികമായുള്ള ആക്രമണങ്ങൾ സെൽ പരിശോധിക്കും. ലൈംഗിക പീഡനം, മാനസികമായുള്ള പീഡനം, വിവേചനം എന്നിവ സംബന്ധിച്ച്‌ വിദ്യാർത്ഥികളുടെ പരാതി ലഭിച്ചാൽ 48 മണിക്കൂറിനകം ജില്ലാതല മേൽനോട്ട സമിതിയെ അറിയിക്കണം. ശാരിരികമായുളള ശിക്ഷ, വിവേചനം, പരിഹാസം എന്നിവ സംബന്ധിച്ച്‌ വാർഷിക ഓഡിറ്റ്‌ നടത്തണം. ഈ കണക്കുകൾ പൊതുജനങ്ങൾക്ക്‌ ലഭ്യമാക്കണം. വിദ്യാർത്ഥികൾക്ക്‌ പീഡന രഹിത വിദ്യാഭ്യാസം ഉറപ്പു വരുത്തുന്ന സ്‌കൂളുകൾക്ക്‌ മാത്രമേ സംസ്‌ഥാന സർക്കാരുകൾ അനുമതി നൽകാവൂ.
6,632 വിദ്യാർത്ഥികളെ കേന്ദ്രീകരിച്ച്‌ 2009-10 ൽ സമിതിനടത്തിയ സർവേയുടെ അടിസ്‌ഥാനത്തിലാണ്‌ മേല്പറഞ്ഞ ശുപാർശകൾ. സർവേയിൽ പങ്കെടുത്ത 6,623 വിദ്യാർത്ഥികളും പീഡനമുണ്ടായതായി അറിയിച്ചിരുന്നു. ഈ വിദ്യാർത്ഥികളിൽ 75% വിദ്യാർത്ഥികളും മർദ്ദനമേറ്റതായി അറിയിച്ചു. 69% വിദ്യാർത്ഥികളുടെ മുഖത്തിനാണ്‌ അടിയേറ്റത്‌ . 0.4 % വിദ്യാർത്ഥികളെ അധ്യാപകർ വൈദ്യുതാഘാതമേൽപ്പിച്ചു.
അധ്യയന രീതി നവീകരിക്കാൻ അധ്യാപകർക്കായി ശിൽപശാലകൾ നടത്തണം വിദ്യാർത്ഥികളുടെ ആത്മാഭിമാനം അംഗീകരിക്കണം. മരുക്കുമരുന്ന്‌ ഉപയോഗം, കോപ്പിയടി,അക്രമ വാസന എന്നിവ തടയണം. കുട്ടികളുടെ അവകാശങ്ങൾ സംരക്ഷിക്കാൻ സംസ്‌ഥാനകമ്മീഷനുകൾ രൂപീകരിക്കണം


</doc>
<doc id="182445" url="https://ml.wikipedia.org/wiki?curid=182445" title="ജി.എൻ. പണിക്കർ">
ജി.എൻ. പണിക്കർ

കഥാകൃത്ത്, നോവലിസ്റ്റ്, വിമർശകൻ, അധ്യാപകൻ എന്നീ നിലകളിൽ പ്രശസ്തനാണ് ജി.എൻ. പണിക്കർ (ജനനം 1937) മികച്ച കഥാസമാഹാരത്തിനുളള 1982-ലെ കേരള സാഹിത്യ അക്കാദമി അവാർഡ്‌ നേടിയിട്ടുണ്ട്.
തിരുവനന്തപുരം ജില്ലയിലെ വെങ്ങാനൂരിൽ ജനിച്ചു.പബ്ലക്‌റിലേഷൻസ്‌ വകുപ്പിൽ ഉദ്യോഗസ്ഥനായിരുന്നു.1967 മുതൽ ’87 വരെ ചിറ്റൂർ, തലശ്ശേരി, എറണാകുളം, തിരുവനന്തപുരം എന്നിവടങ്ങളിലെ സർക്കാർ കോളേജുകളിൽ ഇംഗ്ലീഷദ്ധ്യാപകൻ. തിരുവനന്തപുരം യൂണിവേഴ്‌സിറ്റി കോളേജിൽ പ്രൊഫസ്സറായിരിക്കെ മാതൃവകുപ്പായ പബ്ലിക്‌റിലേഷൻസിലേക്ക്‌ അഡിഷണൽ ഡയറക്‌ടറായി മടങ്ങി. 1993-96-ൽ നാഷനൽ ബുക്‌ട്രസ്‌ടിന്റെ മാസ്‌റ്റർപീസസ്‌ ഓഫ്‌ ഇൻഡ്യൻ ലിറ്ററേച്ചറി’ൽ എക്‌സിക്യൂട്ടീവ്‌ എഡിറ്റർ; 1996 മാർച്ചു മുതൽ കുറെക്കാലം കേരള ഗവർണ്ണറുടെ പി. ആർ.ഒ. യുമായി പ്രവർത്തിച്ചു. 1977-’80-ലും, 1992-’95-ൽ കേരള സാഹിത്യ അക്കാദമിയിൽ തിരഞ്ഞെടുക്കപ്പെട്ട അംഗമായിരുന്നു.
ഭാര്യ : നിർമ്മല. മക്കൾ : രാജീവ്‌, നിരാല (മായ).1995 ജൂലൈയിൽ ചെറുകഥ എഴുത്തു നിർത്തി



</doc>
<doc id="182447" url="https://ml.wikipedia.org/wiki?curid=182447" title="അവരുണരുന്നു">
അവരുണരുന്നു

1956-ലെ അവസാന മലയാളചലച്ചിത്രമായിരുന്നു അവരുണരുന്നു. പ്രസന്ന പിക്ചേഴ്സിന്റെ ബാനറിൽ ചിത്രം സംവിധാനം ചെയ്തതു് എൻ. ശങ്കരൻനായർ ആണു്. ജി. ഗോവിന്ദപ്പിള്ളയാണു് ചിത്രം നിർമ്മിച്ചതു്. മുതുകുളം രാഘവൻപിള്ളയുടെ കഥയ്ക്കു് കെ.പി. കൊട്ടാരക്കര സംഭാഷണമെഴുതി. ഗാനങ്ങൾ രചിച്ചതു് പാലാ നാരായണൻനായർ. സംഗീതം വി. ദക്ഷിണാമൂർത്തി എന്നിവരാണു്. ചിത്രത്തിന്റെ ഛായാഗ്രഹണം എൻ.എസ്. മണി നിർവ്വഹിച്ചു. എഡിറ്റിംഗ് വി.പി. കൃഷ്ണനും. ഗാനാലാപനം എൽ.പി.ആർ. വർമ്മ, കമുകറ പുരുഷോത്തമൻ, എ.എം. രാജ, പി. ലീല, ജിക്കി കൃഷ്ണവേണി.



</doc>
<doc id="182456" url="https://ml.wikipedia.org/wiki?curid=182456" title="ഫാത്തിമ (നഗരം)">
ഫാത്തിമ (നഗരം)

പോർച്ചുഗലിലെ സാൻടാരെം ജില്ലയിലെ ഒരു നഗരമാണ് ഫാത്തിമ. അറബിക് ഭാഷയിൽ( فاطمة )നിന്നാണ് ഈ സ്ഥലത്തിന് ഫാത്തിമ എന്ന പേരുണ്ടായത്. 1917 മുതൽ ഇതൊരു ക്രൈസ്തവ മരിയൻ തീർത്ഥാടന കേന്ദ്രമാണ്. ഇവിടെയാണ് ഫാത്തിമമാതാവിന്റെ ദേവാലയം സ്ഥിതിചെയ്യുന്നത്.



</doc>
<doc id="182462" url="https://ml.wikipedia.org/wiki?curid=182462" title="ഏഴൂർ">
ഏഴൂർ

മലപ്പുറം ജില്ലയിലെ തിരൂർ പട്ടണത്തിൽ നിന്നും രണ്ട് കിലോമീറ്റർ അകലെയായി സ്ഥിതി ചെയ്യുന്ന ഗ്രാമമാണ് ഏഴൂർ. തിരൂരിൽ നിന്നും തുവ്വക്കാട്, വൈരങ്കോട് എന്നീ ഭാഗത്തേക്ക് ഏഴൂരിലൂടെയാണ് കടന്നു പോകുന്നത്. ഇവിടം വളരെ ഉയർന്ന പ്രദേശം ആണ്. ബാവാജിപ്പടി, സ്കൂൾ പടി, പി.സി പടി, ഐ.ടി.സി എന്നിവയാണ് പ്രധാന സ്ഥലങ്ങൾ. അന്തരിച്ച മുൻ സ്പീക്കർ ബാവഹാജിന്റെ ജന്മസ്ഥലം ഏഴൂരിലാണ്. അദ്ദേഹത്തിന്റെ പേരിലാണ് ബാവാജിപ്പടി എന്ന ബസ് കാത്തുനിൽപ്പുകേന്ദ്രം അറിയപ്പെടുന്നത്. ഏഴൂർ ഗവഃ ഹൈസ്കൂൾ, ഐ.ടി.സി, എം.ഡി.പി.എസ് യു.പി സ്കൂൾ, എൽ.പി.സ്കൂൾ എന്നിവയാണ് ഇവിടുത്തെ വിദ്യാഭ്യാസ സ്ഥാപനങ്ങൾ. കൂടാതെ അംഗനവാടികളും ഉണ്ട്. മുത്തൂർ, പുല്ലൂർ എന്നിവ ഏഴൂരിന്റെ തൊട്ടടുത്ത പ്രദേശങ്ങളാണ്. ഏഴൂർ പുഴയോട് ചേർന്ന് നാച്വറൽ ട്രീറ്റ്മെന്റ് ഹോസ്പിറ്റൽ സ്ഥിതി ചെയ്യുന്നു. കൂടാതെ സ്കൂൾ കിണറിനോട് ചേർന്ന് ഒരു ഹെൽത്ത് സെന്ററും പ്രവർത്തിക്കുന്നു.

തിരൂരിനെയാണ് നിത്യോപയോഗ സാധനങ്ങൾക്കായി പ്രദേശവാസികൾ ഏറ്റവും കൂടുതൽ ആശ്രയിക്കുന്നത്. നാളികേരമാണ് പ്രധാന കൃഷി. കൃഷിക്ക് അനുയോജ്യമായ സ്ഥലങ്ങൾ ഒരുപാട് ഉണ്ടെങ്കിലും നാട്ടുകാരിൽ അധികവും പ്രവാസികളായതിനാൽ കൃഷിയൊന്നും ചെയ്യാറില്ല. വിരലിലെണ്ണാവുന്നവർ മാത്രമാണ് പച്ചക്കറി കൃഷിയിൽ താല്പര്യം ഉള്ളവർ. 
മതസൗഹാർദ്ദം മറ്റൊരു പ്രത്യേകതയാണ്. അനേകം മുസ്ലിം പള്ളികളും ക്ഷേത്രങ്ങളും ഉണ്ട്. ഉത്സവങ്ങളും നേർച്ചകളും ഇവിടുത്തുകാർക്ക് എന്നും ഹരമാണ്.കഥകളി സംഗീതജ്ഞനായ അന്തരിച്ച കലാമണ്ഡലം തിരൂർ നമ്പീശൻ -(പുളിയിൽ നാരായണൻ നമ്പീശൻ)ഏഴൂർ സുബ്രഹ്മണ്യക്ഷേത്രത്തിനടുത്ത് ആണു ജനിച്ചത്


</doc>
<doc id="182471" url="https://ml.wikipedia.org/wiki?curid=182471" title="വരമ്പനാല">
വരമ്പനാല

മലപ്പുറം ജില്ലയിൽ വളവന്നൂർ ഗ്രാമപഞ്ചായത്തിൽ സ്ഥിതിചെയ്യുന്ന ഒരു ഗ്രാമമാണ് വരമ്പനാല. വളവന്നൂരിലെ ഒരു പ്രധാന വ്യാപാരകേന്ദ്രമാണിത്. കുറുക്കോളിനും കടുങ്ങത്തുകൊണ്ടിനും ഇടയിൽ സ്ഥിതിചെയ്യുന്ന വരമ്പനാല ഒരു കാലത്ത് പ്രധാന വാണിജ്ജ്യ കേന്ദ്രമായിരുന്നു


</doc>
<doc id="182474" url="https://ml.wikipedia.org/wiki?curid=182474" title="ഗാലപ്പഗോസ് പെൻ‌ഗ്വിൻ">
ഗാലപ്പഗോസ് പെൻ‌ഗ്വിൻ

ഗാലപ്പഗോസ് ദ്വീപുകളിൽ കണ്ടുവരുന്ന ഒരു പെൻ‌ഗ്വിൻ വർഗ്ഗമാണ് ഗാലപ്പഗോസ് പെൻഗ്വിൻ.വംശനാശ ഭീഷണിനേരിടുന്ന ഇവ ഭൂമധ്യരേഖയ്ക്ക് വടക്ക് (ഉത്തരാർദ്ധഗോളത്തിൽ) കണ്ടുവരുന്ന ഒരേയൊരു പെൻഗ്വിൻ വർഗ്ഗമാണിത്.


</doc>
<doc id="182480" url="https://ml.wikipedia.org/wiki?curid=182480" title="ചീർക്കയം">
ചീർക്കയം

കാസർഗോഡ് ജില്ലയിലെ വെസ്റ്റ് എളേരി ഗ്രാമ പഞ്ചായത്തിലെ ഒരു പ്രദേശമാണ് ചീർക്കയം.



</doc>
<doc id="182484" url="https://ml.wikipedia.org/wiki?curid=182484" title="കേദാർനാഥ് ക്ഷേത്രം">
കേദാർനാഥ് ക്ഷേത്രം

ഉത്തരഖണ്ഡ് സംസ്ഥാനത്തെ കേദാർനാഥിൽ ഹിമാലയൻ ഗഡ്‌വാൾ പർവതനിരകളിൽ സ്ഥിതി ചെയ്യുന്ന ഒരു ക്ഷേത്രമാണ് കേദാർനാഥ് ക്ഷേത്രം. മന്ദാകിനി നദിക്കരയിലുള്ള ഈ ക്ഷേത്രം ഏപ്രിൽ അവസാനം മുതൽ കാർത്തികപൂർണ്ണിമ വരെയുള്ള സമയങ്ങളിൽ മാത്രമേ ഭക്തർക്കായി തുറന്നുകൊടുക്കുകയുള്ളൂ. ശൈത്യകാലത്ത് ക്ഷേത്രത്തിലെ മൂർത്തിയുടെ ബിബം ഉഖീമഠ് എന്ന സ്ഥലത്തേക്ക് കൊണ്ടുവന്ന് അവിടെയാണ് പൂജ കഴിക്കാറുള്ളത്. ശങ്കരാചാര്യർ പുനർനിർമ്മിച്ചതെന്ന് കരുതുന്ന ഈ ക്ഷേത്രം, ജ്യോതിർലിംഗങ്ങളിൽ ഒന്നാണ്.

പണ്ട് , ഭീമൻ ഒരു കാട്ടുപോത്തിനെ നായാടി പിന്തുടരുകയായിരുന്നു. ആ ഓട്ടപ്പന്തയം ഒരു ഘട്ടത്തിലെത്തിയപ്പോൾ പോത്ത് പെട്ടെന്നു ഭൂമിയിലേക്കു താഴ്ന്നുകളഞ്ഞു. ഭീമൻ അടുത്തെത്തിയപ്പോൾ പോത്തിന്റെ പിൻഭാഗം മാത്രം പുറത്തു കാണുന്നുണ്ടായിരുന്നു , ഭീമൻ തൊട്ടപ്പോൾ ആ ഭാഗം പാറയായിമാറി. താൻ പിന്തുടർന്ന മൃഗം മഹിഷ രൂപത്തിൽ വന്ന പരമശിവനാണെന്നു ഭീമനു മനസ്സിലായി. പിന്നീട് പാണ്ഡവൻ അവിടെ ഒരു ക്ഷേത്രം പണിതു. പിന്നെ നൂറ്റാണ്ടുകൾക്കു ശേഷം ശങ്കരാചാര്യരാണ് ഈ ക്ഷേത്രം പുനർനിർമ്മിച്ചത്. ശങ്കരാചാര്യർ അന്നുണ്ടാക്കിയ നിയമവും വ്യവസ്ഥകളും തന്നെയാണ് ഇന്നും കേദാരനാഥത്തിൽ പിന്തുടരുന്നത്.

ജൂൺ ‌മാസം 16, 17 തിയതികളിൽ പെട്ടെന്നുണ്ടായ പ്രകൃതിക്ഷോഭത്തിൽ കേദാർനാഥ് താഴ്വാരം‌ അടക്കം, ക്ഷേത്രം സ്ഥിതി ചെയ്യുന്ന ഉത്തരാഖണ്ഡിലെ പല സ്ഥലങ്ങളും വെള്ളത്തിനടിയിലായി. അതിശക്തമായ മഴവെള്ളപാച്ചലിൽ‌ ഗ്രാമീണരും തീർത്ഥാടകരുമടക്കം അനേകായിരം മനുഷ്യർക്ക് ജീവൻ‌ നഷ്ടപ്പെട്ടു. ക്ഷേത്രത്തിനു ചുറ്റുമുള്ള ബഹുനിലകെട്ടിടങ്ങളും കച്ചവടകേന്ദ്രങ്ങളും ഹോട്ടലുകളും തകർന്നടിഞ്ഞ് ഒലിച്ചുപോയി.‌ എന്നാൽ ക്ഷേത്രത്തിനു കാര്യമായ കേടുപാടുകൾ സംഭവിക്കാതെ ഇന്നും നിലനിൽക്കുന്നു. 

പതിനായിരക്കണക്കിന് തീർത്ഥാടകരെയും ഗ്രാമീണരെയും സ്വന്തം ജീവൻ പണയം വച്ചുകൊണ്ട്‌ ഇന്ത്യൻ ഡിഫൻസ് ഫോർസുകളാണ് രക്ഷിച്ച് സുരക്ഷിതസ്ഥാനങ്ങളിൽ‌ എത്തിച്ചത്. നാശാവശിഷ്ടങ്ങൾ മാറ്റുന്നതിനായി ഒരു വർഷകാലത്തേക്ക് ക്ഷേത്രം അടഞ്ഞുകിടക്കുമെന്നു ഉത്തരാഖണ്ഡിലെ മുഖ്യമന്ത്രി ശ്രീ. വിജയ് ബഹുഗുണ അറിയിച്ചിട്ടുണ്ട്.


</doc>
<doc id="182487" url="https://ml.wikipedia.org/wiki?curid=182487" title="യമുനോത്രി">
യമുനോത്രി

യമുന നദിയുടെ ഉത്ഭവസ്ഥാനമാണ് യമുനോത്രി. ഉത്തരാഖണ്ഡിലെ ഉത്തർകാശി ജില്ലയിലാണ് ഇവയുള്ളത്. ഹിമാലയത്തിന് 3293 മീറ്റർ ഉയരത്തിലാണ് ഇതിന്റെ സ്ഥാനം. ഹിന്ദുമത വിശ്വാസപ്രകാരം യമുന ദൈവങ്ങളുടെ ഇരിപ്പിടമാണ് യമുനോത്രി.


</doc>
<doc id="182494" url="https://ml.wikipedia.org/wiki?curid=182494" title="പന്ത്രണ്ട് ഇമാമുകൾ">
പന്ത്രണ്ട് ഇമാമുകൾ

നബിക്ക് ശേഷം രാഷ്ട്രീയപരമായും ആത്മീയപരമായും ഷിയാ മുസ്ലിംകളുടെ നേതാക്കളായിരുന്നു പന്ത്രണ്ട് ഇമാമുകൾ


</doc>
<doc id="182497" url="https://ml.wikipedia.org/wiki?curid=182497" title="മഴമരം">
മഴമരം

മൈമോസെ (Mimosae) സസ്യകുടുംബത്തിൽ പെട്ട ഒരു മരമാണ് മഴവൃക്ഷം. ഉറക്കംതൂങ്ങി മരമെന്നും ഇതിനു പേരുണ്ട്. ശസ്ത്രനാമം: സമാനിയ സമാൻ (Samanea saman) . ഇംഗ്ലീഷിൽ ഇതിനെ "റെയിൻട്രീ" മഴവൃക്ഷം എന്നു വിളിക്കുന്നു. 20-25 മീറ്റർ പൊക്കത്തിൽ പന്തലിച്ചു വളരുന്ന ഈ മരത്തിനുചുറ്റും സദാഈർപ്പം ഉള്ളതിനാലാണ് ഇത് മഴവൃക്ഷമായി അറിയപ്പെടുന്നത്. ഈ വൃക്ഷത്തിന്റെ സ്വദേശം തെക്കേ അമേരിക്കയാണ്. വേണ്ടത്ര മഴയും ചൂടുമുള്ള ഉഷ്ണമേഖലാപ്രദേശങ്ങളിലാകെ ഒരു തണൽ മരമായി നട്ടുവളർത്തുന്നുണ്ട്. ഇതിന്റെ പത്രവിതാനത്തിന് ഏതാണ്ടു 30 മീറ്റർ വ്യാസമുണ്ടാകും.

സംയുക്തപർണ്ണമാണ് ഇതിനുള്ളത്. ഇടതൂർന്ന ഇലകൾ നല്ല സൂര്യപ്രകാശം ഉള്ള സമയത്ത് പ്രകാശത്തിനഭിമുഖമായി നിവർന്നു നിൽക്കുന്നതിനാൽ സൂര്യരശ്മി ഒട്ടുംതന്നെ അടിയിൽ എത്തുന്നില്ല. എന്നാൽ ഇരുട്ടു വീഴുമ്പോഴും മഴയുള്ള സമയത്തും ഇലൾ മടങ്ങി തണ്ടിന്റെ വശങ്ങളിലേക്കു കിടക്കുന്നു. തന്മൂലം ഈ മരത്തിനെ ഉറക്കം തൂങ്ങിയെന്നു വിളിക്കുന്നു. ഇളം തണ്ടുകളും ഇലയുടെ അടിഭാഗവും മൃദുവായ ചെറിയ രോമങ്ങളാൽ ആവരണം ചെയ്യപ്പെട്ടിരിക്കുന്നു. ഇലയുടെ മുകൾഭാഗം മിനുമിനുത്തതാണ്. ഇലക്കു മൂന്നു നാലു സെന്റീമീറ്റർ നീളമുണ്ടാവും. മഴക്കാലത്ത് ഇലകൾ കൂമ്പി നിൽക്കുന്നതിനാലാണ് ഇതിന് ഈ പേര് ലഭിച്ചത്. വൈകുന്നേരം ഇലകൾ കൂമ്പി നിൽക്കുന്നതിനാൽ 5 മണി മരം എന്ന പേരും ഇവയ്ക്കുണ്ട്. ഇതിന്റെ ചുവട്ടിൽ എപ്പോഴും നനവ് കാണുന്നതിനാലാണ് ഈ പേര് ലഭിച്ചത് എന്നും പറയപ്പെടുന്നു.

പൂക്കാലം മാർച്ച് മുതൽ സെപ്റ്റംബർ വരെയാണ്. ശിഖരങ്ങളുടെ അഗ്രഭാഗത്തായി പൂങ്കുലകൾ പ്രത്യക്ഷപ്പെടുന്നു. ഇതിന്റെ പൂക്കൾക്ക് പാടലവർണ്ണമാണ്. പൂങ്കുലവൃന്തത്തിന് അഞ്ചാറു സെന്റീമിറ്റർ നീളം ഉണ്ടായിരിക്കും. ബഹ്യദലപുഞ്ജത്തിന് 4--6 മില്ലീമീറ്റർ നീളവും മഞ്ഞനിറത്തിലുള്ള ദളപുടത്തിന് ഏതണ്ട് 10—12 മില്ലീമീറ്റർ നീളവും ഉണ്ടായിരിക്കും. ഓരോപൂവിലും പാടലവർണ്ണത്തിലുള്ള 20 കേസരങ്ങൾ ഉണ്ട്. പൂവിന്റെ ഏറ്റവും ഭങ്ങിയുള്ള ഭാഗവും കേസരങ്ങളാണ്.

15—20 സെന്റീമീറ്റർ നീളവും 15—25 മില്ലീമീറ്റർ വീതിയുമുണ്ടായിരിക്കും ഇതിന്റെ കായ്ക്ക്. കട്ടിയുള്ള അരികോടുകൂടിയ കായ് ഒരു അസ്ഫുടന (indehiscent) ഫലമാണ്. ഒരു ഫലത്തിൽ ഇരുപത്തഞ്ചോളം വിത്തുകൾ ഉണ്ടായിരിക്കും. അണ്ണാൻ തുടങ്ങിയ ജീവികൾ ഇതു ഭക്ഷിക്കുന്നു. കന്നുകാലികൾക്കും കുതിരകൾക്കും ഇതു ഭക്ഷണമാണ്. 

വളരെവേഗം വളരുന്ന ഈ മരത്തിന്റെ തടി വിറകിനായി ഉപയോഗിക്കുന്നു. വിത്തുകൾ നട്ടും കമ്പുകൾ നട്ടും ഉത്പാദനം നടത്തുന്നു.



</doc>
<doc id="182498" url="https://ml.wikipedia.org/wiki?curid=182498" title="രാമപുരം പള്ളി">
രാമപുരം പള്ളി

കോട്ടയം ജില്ലയിൽ മീനച്ചിൽ താലൂക്കിൽ പാലായ്ക്കടുത്ത് രാമപുരം പട്ടണത്തിന് അഭിമുഖമായി സ്ഥിതിചെയ്യുന്ന പുരാതനമായ രണ്ടു പള്ളികളാണ് സെന്റ് ആഗസ്ത്യൻസ്, സെന്റ് മേരീസ് പള്ളികൾ. ഇവ രണ്ടും ചേർന്ന് രാമപുരം പള്ളി എന്നറിയപ്പെടുന്നു. ഈ രണ്ടു പള്ളികളും സീറോ മലബാർ കത്തോലിക്ക സഭയുടെ കീഴിൽ പാലാ രൂപതയുടെ അധികാരപരിധിയിലാണ്.

പരിശുദ്ധ കന്യകാമറിയത്തെ പ്രതിഷ്ഠിച്ചിട്ടുള്ള ആദ്യത്തെ രാമപുരം പള്ളി എ.ഡി. 1450 നോടടുത്ത് പണി പൂർത്തിയായി. അതിന് ശേഷം രണ്ട് പ്രാവശ്യംകൂടി ഈ പള്ളി പുതുക്കി പണിയുകയുണ്ടായി. ഇന്ത്യയിൽ പോർച്ചുഗീസുകാരുടെ ഭരണകാലഘട്ടത്തിൽ, ഗോവ മെത്രാപ്പോലീത്തയായിരുന്ന അലക്സിന് ഡോം മെനെസിസ് അടിസ്ഥാന ശില ആശിർവദിച്ച പള്ളി പോർച്ചുഗീസ് ശില്പമാതൃകയിൽ പുതുക്കി പണിതിരുന്നു. അദ്ദേഹം ആഗസ്തീനിയൻ സഭാവൈദികനായിരുന്നു. അദ്ദേഹത്തിന്റെ സ്വാധീനത്തിലായിരിക്കണം വിശൂദ്ധ ആഗസ്റ്റിൻ ഈ പള്ളിയിൽ പ്രതിഷ്ഠിക്കപ്പെട്ടതെന്ന് കരുതുന്നു. കന്യകാമറിയത്തിന്റെ നാമധേയത്തിലുള്ള പഴയ പള്ളിയുടെ അൾത്താര സങ്കീർത്തിയിൽ സൂക്ഷിച്ചുവെച്ചിട്ടുണ്ട്. ഈ അൾത്താരയിലെ ചിത്രങ്ങൾ ഭാരതീയ ചിത്ര രീതിയിലാണ് രചിച്ചിട്ടുള്ളത്.

1865 ജൂലായ് 16 ന്, കർമ്മലമാതാവിന്റെ തിരുന്നാൾ ദിനത്തിൽ, പഴയ പള്ളി അതേപടി നിലനിറുത്തികൊണ്ട് പുതിയ പള്ളിക്കുള്ള ശിലാസ്ഥാപനം നടത്തുകയും പരിശൂദ്ധ കർമലമാതാവിന്റെ നാമധേയത്തിൽ പുതിയ പള്ളി പണിയുകയും ചെയ്തു . ഈ പള്ളികളുടെ മുൻപിൽ ഒരു കൽകുരിശും 7 നിലകളിലായി ഒരു കപ്പേളയും പണിത് 31 ഡിസംബർ 1957 ൽ ആശീർവാദം നടത്തി. ശില്പകലയിൽ പോർച്ചുഗീസ് പാരമ്പര്യം നിലനിൽക്കുന്നതുകൊണ്ടാകാം രണ്ട് പള്ളികളുടേയും പ്രവേശനകവാടത്തിൽ തോക്കുകളേന്തിയ പട്ടാളക്കാരുടെ ശില്പങ്ങൾ നിർമ്മിച്ചിരിക്കുന്നത്. ഇവിടെ വരുന്ന വിശ്വാസികൾ ഒരു ആചാരമായി മുകളിൽ കുരിശോടുകൂടിയ ഒരു വലിയ നിലവിളക്കിൽ എണ്ണയൊഴിക്കാറുണ്ട്.

വാഴ്ത്തപ്പെട്ട തേവർപറമ്പിൽ കുഞ്ഞച്ചൻ ഇതേ ഇടവകാംഗമായതിനാൽ, അദ്ദേഹത്തിന്റെ വസ്തുക്കൾ, (റേഷൻ കാർഡ് മുതൽ കിടക്കാൻ ഉപയോഗിച്ചിരുന്ന കട്ടിൽ വരെ) അമൂല്യ വസ്തുക്കളായി ഈ പള്ളിയോട് ചേർന്ന് മറ്റൊരു കെട്ടിടത്തിൽ സൂക്ഷിച്ചിട്ടുണ്ട്. പണ്ട് കാലത്ത് ദളിത് വിദ്യാർത്ഥികളെ വിദ്യാലയങ്ങളിൽ പ്രവേശിക്കുന്ന പതിവുണ്ടായിരുന്നില്ല. ഈ പള്ളിയോട് ചേർന്ന് രണ്ടു നിലകളിലായി സ്ഥിതിചെയ്യുന്ന കെട്ടിടത്തിൽ കുഞ്ഞച്ചൻ ദളിത് വിദ്യാർത്ഥികളെ പഠിപ്പിച്ചിരുന്നു.

ഈ രണ്ട് പള്ളികളുടേയും പാഠശാലയുടെയും പ്രാധാന്യം കണക്കിലെടുത്ത് കേരള സർക്കാർ 2007 ജൂലൈയിൽ സംരക്ഷിത സ്മാരകങ്ങളാക്കി പ്രഖ്യാപിച്ച് വിജ്ഞാപനം പുറപ്പെടുവിച്ചിരുന്നു. ഈ വിജ്ഞാപനം കേരള ഹൈക്കോടതിയുടെ സിംഗിൾ ബെഞ്ച് ശരിവെക്കുകയും ചെയ്തു. ഇതിനെതിരെ ഇടവക വികാരി നൽകിയ അപ്പീൽ ഡിവിഷൻ ബെഞ്ച് തള്ളി. പള്ളിപൊളിച്ച് പുതിയതു പണിയാനുള്ള ഇടവക വികാരിയുടെ നീക്കത്തിനെതിരെ ഇതിനിടയിൽ ഇടവകയിൽ നിന്നുതന്നെ എതിർപ്പുണ്ടായി. 2009-ൽ ഇരുപള്ളികളും സ്മാരകങ്ങളാക്കി പ്രഖ്യാപിച്ചുകൊണ്ടുള്ള കേരള സർക്കാറിന്റെ അന്തിമ വിജ്ഞാപനം വന്നു. തുടർന്ന് സുപ്രീംകോടതിയിൽ ഡിവിഷൻ ബെഞ്ച് വിധിക്കെതിരെ അപ്പീലിൽ തൽസ്ഥിതി തുടരാനും നിർദ്ദേശമുണ്ടായി. ഇതുമായി ബദ്ധപ്പെട്ട കേസ് സുപ്രീം കോടതിയിൽ തുടരുകയാണ്.



</doc>
<doc id="182500" url="https://ml.wikipedia.org/wiki?curid=182500" title="കരുവൻപൊയിൽ">
കരുവൻപൊയിൽ

കോഴിക്കോട് ജില്ലയിലെ കൊടുവള്ളി പഞ്ചായത്തിലെ ഒരു ഗ്രാമമാണ് കരുവൻപോയിൽ .


1922 ൽ ബോർഡ് മാപ്പിള എലമെന്ടരി സ്കൂൾ ആയി പ്രവർത്തനം ആരംഭിച്ചു. കുനിയിൽ അഹമ്മദ്‌ കുട്ടി മുസ്ല്യാരുടെ മകൻ കുനിയിൽ മുഹമ്മദും ( കുനിയിൽ മുഹമ്മദ്‌ മൌലവി )അത്രുമാൻ ഹാജിയുടെ മകൾ ഫാത്തിമയും ആയിരുന്നു പ്രഥമ വിദ്യാർഥികൾ. പരേതനായ കെ വീ മോയിൻ കുട്ടി ഹാജി സ്വന്തമായി നിർമ്മിച്ച്‌ നൽകിയ കെട്ടിടത്തിലാണ് വിദ്യാലയം പ്രവർത്തനം ആരംഭിച്ചത്. ശ്രീ കരുണാകരൻ നമ്പ്യാർ പ്രഥമ പ്രധാനഅധ്യാപകനും ശ്രീ വി മുഹമ്മദ്‌ മാസ്റ്റർ , അപ്പു മാസ്റർ , അരീക്കോട് അഹമ്മദ് കുട്ടി മാസ്റ്റർ , കൊയമുട്ടി മാസ്റ്റർ , ചെക്കുട്ടി മാസ്റ്റർ , സീതി മാസ്റ്റർ എന്നിവർ ആദ്യകാല അധ്യാപകർ ആയിരുന്നു.1950 ല് ഗവ എം എൽ പി സ്കൂൾ ആയും 1961 ല് അപ്ഗ്രേഡ് ചെയ്തു ഗവ. യു പി സ്കൂൾ ആയും പ്രവർത്തിച്ചു വരുന്നു.
കരുവൻപോയിൽ ഹിറ ചാരിറ്റബിൾ ട്രസ്റ്റിനു കീഴിൽ ഓമശ്ശേരി ശാന്തി ഹോസ്പിറ്റലിന്റെ സഹകരണത്തിൽ ആരംഭിച്ചു. ഇപ്പോൾ നാല് ഡോക്ടർമാരുടെയും ലാബ്, മെഡിക്കൽ ഷോപ്പ് എന്നിവയുടെയും സേവനം ലഭ്യമാണ്.



ജനാബ് കെ വി മോയിൻ കുട്ടി ഹാജി. കൂടുതലും കെ വി ഹാജി എന്ന് അറിയപ്പെടുന്നു. കരുവന്പോയിലിലെ സ്കൂളുകൾ, സിരാതുൽ മുസ്തഖീം മദ്രസ തുടങ്ങിയവ നില നിൽക്കുന്ന സ്ഥലം ദാനം ചെയ്തത് കെ വീ ഹാജിയാണ്. മരണം വരെ നാട്ടിലെ 'ഖാദി' പദം അലങ്കരിച്ചു.


കരുവന്പോയിളിലെ ആദ്യ ചികിൽസകൻ പോസ്റ്റ്‌ മാസ്റെർ അധ്യാപകൻ മാത്രക കർഷകൻ


കുളപ്പുരത് മുഹമ്മദ്‌ മൌലവി കരുവന്പോയിലിനെ വിദ്യബ്യസപരമായ മുന്നേറ്റങ്ങൾക്ക് തുടക്കം കുറിച്ചു. 

ഇരുപത്തി അഞ്ചു കൊല്ലം കരുവന്പോയിളിലെ സ്കൂൾ പി ടി എ പ്രസിഡണ്ട്‌ 


കൊടുവള്ളി അധികാരി സ്വാതന്ത്ര്യ സമരത്തിൽ പങ്കെടുത്തതിന്റെ പേരിൽ ആണ്ടമാനിലേക്ക് നാട് കടത്തപ്പെട്ടു

കരുവന്പോയിൽ മഹല്ല് കമ്മിറ്റീ വൈസ് പ്രസിടന്റ്റ്. കരുവന്പോയിൽ സ്കൂളിൽ നിന്ന് ഹെഡ് മാസ്ടർ ആയി വിരമിച്ചു. പത്തു വര്ഷം കൊടുവള്ളി പഞ്ചായത്തിൽ കരുവന്പോയിലിനെ പ്രതിനിധീകരിച്ചു. കൊടുവള്ളി പഞ്ചായത്ത് സ്ടണ്ടിംഗ് കമ്മിറ്റി ചെയർമാൻ, കേരള ഹജ് കമ്മിറ്റി അംഗം തുടങ്ങിയ നിലകളിൽ സ്തുത്യർഹമായ സേവനങ്ങൾ ചെയ്തു


 സോഷ്യൽ ഡമോക്രാറ്റിക് പാർട്ടി ഓഫ് ഇന്ത്യ യുടെ ദേശീയ പ്രസിഡൻറ്,[1] പോപുലർ ഫ്രണ്ട് ഓഫ് ഇന്ത്യ യുടെ പ്രഥമ ചെയർമാൻ, എൻ.ഡി.എഫ് സ്ഥാപക ചെയർമാൻ,[2] ആൾ ഇന്ത്യ മുസ്ലിം പേഴ്സണൽ ലോ ബോർഡ് സ്ഥാപകാംഗം, ആൾ ഇന്ത്യ മില്ലി കൗൺസിൽ സ്ഥാപകാംഗവും പ്രവർത്തക സമിതി അംഗവും ,ആൾ ഇന്ത്യ മുസ്ലിം മജ്ലിസെ മുശാവറ അംഗം [3] എന്നീ നിലകളിൽ പ്രശസ്തൻ.1973 - 74 കാലയളവിൽ ഐഡിയൽ സ്റ്റുഡൻസ് ലീഗിന്റെ ഓഫീസ് സെക്രട്ടറിയായും 1982 ൽ സ്റ്റുഡൻസ് ഇസ്ലാമിക് മൂവ്മെന്റ് ഓഫ് ഇന്ത്യ ( സിമി )യുടെ സംസ്ഥാന പ്രസിഡന്റായും പ്രവർത്തിച്ചിട്ടുണ്ട്. 2005 മുതൽ അഖിലേന്ത്യ മില്ലി കൗൺസിൽ സെക്രട്ടറിയാണു


ഐ എം എ ജില്ല പ്രസിഡണ്ട്‌ ചെസ്റ്റ്‌ ഹോസ്പിടൽ സൂപ്രണ്ട് പുകവലി വിരുദ്ധ സമിധിയായ ആന്റി സ്മോകിംഗ് എന്നാ പ്രസ്ഥാനത്തിന്റെ സ്ഥാപകൻ.

പ്രമുഖ പ്രവാസി ഇസ്ലാഹി സെന്റെർ സൗദി ദേശീയ സെക്രെറെരി അൻപത്തി അഞ്ചോളം വിദേശ രാഷ്ട്രങ്ങൾ സന്നർശിച്ചു


</doc>
<doc id="182501" url="https://ml.wikipedia.org/wiki?curid=182501" title="റൂഹഫ്‌സ">
റൂഹഫ്‌സ

നേർപ്പിച്ച ഒരു പാനീയമാണ് റൂഹഫ്സ (Urdu: روح افزہ, Hindi: रूह अफ़ज़ा Bengali: রূহ আফজা). തണുത്ത പാലിൽ ഐസ് കഷ്ണങ്ങളും റൂഹഫ്സ ലായനിയും ചെർത്ത് തയ്യാറാക്കുന്ന പാനീയം ദാഹശമനിയായി ഉപയോഗിക്കുന്നു. ഹകീം ഹാഫിസ് അബ്ദുൽ മജീദ് ആണ് റൂഹഫ്സയുടെ ചേരുവകൾ കണ്ടെത്തിത്. അദ്ദേഹം തന്നെ സ്ഥാപിച്ച നിർമ്മാണ സ്ഥാപനങ്ങളാണ് ഇന്ത്യയിലും പാകിസ്താനിലും ബംഗ്ലാദേശിലും റൂഹഫ്സ നിർമ്മിക്കുന്നതും അത് വിപണിയിലെത്തിക്കുന്നതും.


</doc>
<doc id="182504" url="https://ml.wikipedia.org/wiki?curid=182504" title="പുത്തൻകാവ് ശ്രീഭഗവതീ ക്ഷേത്രം">
പുത്തൻകാവ് ശ്രീഭഗവതീ ക്ഷേത്രം

എറണാകുളം ജില്ലയിലെ അങ്കമാലിക്കടുത്തുള്ള എളവൂർ ഗ്രാമത്തിൽ സ്ഥിതിചെയ്യുന്ന ഹൈന്ദവ ദേവി ക്ഷേത്രമാണ് പുത്തൻക്കാവ് ശ്രീ ഭഗവതീ ക്ഷേത്രം. പ്രശസ്തമായ എളവൂർ തൂക്കം ഈ ക്ഷേത്രത്തിലാണ് നടത്തപ്പെട്ടിരുന്നത്. എന്നാൽ 2004ൽ കോടതിയിടപ്പെട്ട് അത് നിർത്തലാക്കി.


</doc>
<doc id="182510" url="https://ml.wikipedia.org/wiki?curid=182510" title="വീക്ഷണസ്ഥിരത">
വീക്ഷണസ്ഥിരത

കണ്ണിൽ പതിയുന്ന ഒരു ദൃശ്യം അല്പനേരം(ഏകദേശം ഒരു സെക്കന്റിന്റെ ഇരുപത്തഞ്ചിൽ ഒരുഭാഗം) കൂടി റെറ്റിനയിൽ അങ്ങനെ തന്നെ നിലനിൽക്കുന്ന പ്രതിഭാസത്തെയാണ് വീക്ഷണസ്ഥിരത അഥവാ പെർസിസ്റ്റൻസ് ഓഫ് വിഷൻ എന്ന് പറയുന്നത്.

മനുഷ്യർക്ക് വസ്തുക്കളുടെ ചലനം അനുഭവവേദ്യമാകുന്നത് കണ്ണിന്റെ വീക്ഷണസ്ഥിരത മൂലമാണെന്ന ഒരു തെറ്റായ വിശ്വാസമുണ്ട്. 1912ൽ വെർത്തെയ്മർ ഇതു തെറ്റാണെന്ന് തെളിയിച്ചുവെങ്കിലും പുതിയതും പഴയതുമായ പല ചലച്ചിത്ര സാങ്കേതിക ഗ്രന്ഥങ്ങളിലും ഇന്നും ഇങ്ങനെ തന്നെ എഴുതിക്കാണുന്നു.


</doc>
<doc id="182513" url="https://ml.wikipedia.org/wiki?curid=182513" title="ചെന്തവിടൻ വയലി">
ചെന്തവിടൻ വയലി

കല്ലൻ തുമ്പികളിൽ ഒരിനമാണ് ചെന്തവിടൻ വയലി അഥവാ ചെന്തവിടൻ വ്യാളി - Brown-backed Red Marsh Hawk (ശാസ്ത്രീയനാമം:- "Orthetrum chrysis"). ഇവ എല്ലാക്കാലത്തും സാധാരണയായി കാണപ്പെടുന്നു. ആൺതുമ്പികൾക്ക് കടും ചുവപ്പു നിറത്തിലുള്ള വാലും തവിട്ടുനിറമുള്ള ഉരസ്സുമാണുള്ളത്. പെൺതുമ്പികൾക്ക് ആകെ ചുവപ്പുകലർന്ന തവിട്ടുനിറമാണ്. ഒഴുക്കുള്ള നീർച്ചാലുകൾക്കും കുളങ്ങൾക്കും അരികിലായി സാധാരണ കാണപ്പെടുന്നു. 

കേരളം ഉൾപ്പെടെ ഇന്ത്യ, ചൈന, ഹോങ്കോങ്, ഇന്തോനേഷ്യ, മലേഷ്യ, മ്യാന്മാർ, ഫിലിപ്പീൻസ്, സിംഗപ്പൂർ, ശ്രീലങ്ക, തായ്‌ലന്റ്, വിയറ്റ്നാം തുടങ്ങിയ രാജ്യങ്ങളിൽ ഇവ കാണപ്പെടുന്നു.




</doc>
<doc id="182516" url="https://ml.wikipedia.org/wiki?curid=182516" title="അമ്മൂമ്മപ്പഴം">
അമ്മൂമ്മപ്പഴം

പാതയോരങ്ങളിലും കുറ്റിക്കാടുകളിലും സാധാരണ കണ്ടുവരുന്ന ഒരു ചെടിയാണ് അമ്മൂമ്മപ്പഴം. പൂടപ്പഴം, കൊരുങ്ങുണ്ണിപ്പഴം, കുരങ്ങുപെറുക്കിപ്പഴം, ചടയൽ , മൂക്കളപ്പഴം, മക്കളെപ്പോറ്റി തുടങ്ങിയ പേരുകളിൽ പ്രാദേശികമായി അറിയപ്പെടുന്നു. . പാഷൻ ഫ്രൂട്ടിന്റെ കുടുംബക്കാരനാണ്. ഇവയുടെ പൂവിന് വളരെ സാമ്യമുണ്ട്. വല പോലുള്ള കവചം കൊണ്ട് പൊതിഞ്ഞാണ് ഇവയുടെ പഴം കാണപ്പെടുന്നത്.

ചെറിയൊരു ഗോലിയുടെ അത്ര വലിപ്പമുള്ള പഴത്തിന്റെ ഉള്ളിൽ പാഷൻ ഫ്രൂട്ടിലെപ്പോലെ, ഒരു ജെല്ലി കൊണ്ട് ആവരണം ചെയ്യപ്പെട്ട കറുത്ത കുരുക്കൾ ഉണ്ടാവും. രുചി നേരിയ പുളി കലർന്ന മധുരം. തീച്ചിറകൻ ശലഭത്തിന്റെ പുഴുക്കൾ ഇവയുടെ ഇല ഭക്ഷിച്ചാണ് വളരുന്നത്.



</doc>
<doc id="182524" url="https://ml.wikipedia.org/wiki?curid=182524" title="സൂര്യഘടികാരം">
സൂര്യഘടികാരം

ആദ്യകാലത്ത് മനുഷ്യർ സമയനിർണയത്തിനായി ഉപയോഗിച്ചിരുന്ന സാങ്കേതികസാമഗ്രികൾ പൊതുവായി അറിയപ്പെടുന്നതു് സൂര്യഘടികാരം എന്നാണു്. സൂര്യപ്രകാശത്തെ അടിസ്ഥാനമാക്കിയാണിവയുടെ പ്രവർത്തനം. പ്രവർത്തനതത്വം വളരെ ലളിതമാണെങ്കിലും വ്യത്യസ്തമായ വലിപ്പങ്ങളിലും ഘടനകളിലും സൂര്യഘടികാരങ്ങൾ നിർമ്മിക്കപ്പെട്ടിട്ടുണ്ടു്. ബി.സി. 900 -ആം ആണ്ടിൽ ഈജിപ്റ്റുകാർ ഇത്തരം ഉപകരണങ്ങൾ സമയനിർണയത്തിനായി ഉപയോഗിച്ചിരുന്നു. ഇസ്രായേലുകാരും ബാബിലോണിയക്കാരും മറ്റു നാഗരികതകളും വലുതും ചെറുതുമായി പലതരത്തിലുള്ള സൂര്യഘടികാരങ്ങൾ കണ്ടുപിടിച്ചു. 

ശങ്കു (gnomon) എന്ന വലിയൊരു കമ്പ് മണ്ണിൽ കുത്തിനിർത്തി, അതിന്റെ നിഴൽ(ശങ്കുച്ഛായ) ഭൂമിയിൽ പതിക്കുന്നതിനെ അടിസ്ഥാനമാക്കി സമയം നിർണയിക്കുകയായിരുന്നു ആദ്യകാലത്ത് ചെയ്തു വന്നിരുന്നത്. പിന്നീട് വ്യത്യസ്തങ്ങളായ സൂര്യഘടികാരങ്ങൾ നിലവിൽ വന്നു. സൂര്യപ്രകാശം ഈ ഉപകരണത്തിന് ഒരു അഭിവാജ്യഘടകമായതിനാൽ തന്നെ സൂര്യപ്രകാശം കുറഞ്ഞ സമയത്തും രാത്രിയിലും സൂര്യഘടികാരത്തെ അടിസ്ഥാനമാക്കിയുള്ള സമയനിർണയം നടന്നിരുന്നില്ല.
സൂര്യകാലടി


</doc>
<doc id="182525" url="https://ml.wikipedia.org/wiki?curid=182525" title="എം. കുഞ്ഞുകൃഷ്ണപിള്ള">
എം. കുഞ്ഞുകൃഷ്ണപിള്ള

സ്വാതന്ത്ര്യസമരസേനാനിയും നാലാം കേരള നിയമസഭയിൽ അംഗവുമായിരുന്നു എം. കുഞ്ഞുകൃഷ്ണപിള്ള (മരണം 6 മാർച്ച് 2012).
കോൺഗ്രസ് തിരുവനന്തപുരം ജില്ലാകമ്മിറ്റി പ്രസിഡന്റായി 1972 മുതൽ 1978 വരെ പ്രവർത്തിച്ചിരുന്ന ഇദ്ദേഹം 1965 ലും 1971 ലും കേരള നിയമസഭയിൽ വാമനപുരം നിയോജക മണ്ഡലത്തെ പ്രതിനിധീകരിച്ചു.അദ്ധ്യാപകനായിരുന്ന കുഞ്ഞുകൃഷ്ണപിള്ള രണ്ടാം ലോകമഹായുദ്ധത്തിൽ സൈനികസേവനം നടത്തിയിട്ടുണ്ട്.

20 വർഷത്തിലധികം കെ.പി.സി.സി നിർവാഹക സമിതി അംഗമായിരുന്നു. മീറ്റ് പ്രോഡക്ട്‌സ് ഓഫ് ഇന്ത്യ, ഹാൻഡ് ലൂം ഡെവലപ്‌മെന്റ് കോർപ്പറേഷൻ എന്നിവയുടെ ഡയറക്ടറുമായിരുന്നു


</doc>
<doc id="182526" url="https://ml.wikipedia.org/wiki?curid=182526" title="മലർക്കായ് മരം">
മലർക്കായ് മരം

ചെറിയ ഇലകളും കായ്കളുമായി കാണപ്പെടുന്ന ഒരു ചെറുസസ്യമാണ് മലർക്കായ്മരം. ചാമ്പയുടെ അടുത്ത ബന്ധുവായ ഇവ 'മിർട്ടേസിയ' സസ്യകുടുംബത്തിലെ അംഗമാണ്. (ശാസ്ത്രനാമം: "syzygium zeylanicum") പൂച്ചപ്പഴം, കാട്ടുവഴന എന്നൊക്കെ ഈ സസ്യം അറിയപ്പെടുന്നു. പൂച്ചരോമം പോലെയുള്ള പൂക്കളുള്ളതിനാലാണ് പൂച്ചപ്പഴം എന്ന് ഇവ പ്രാദേശികമായി അറിയപ്പെടുന്നത്.

ഈ സസ്യം ചെറു ശാഖകളോടെ അഞ്ചുമീറ്റർ വരെ ഉയരത്തിൽ പടർന്നു വളരുന്നു. മരത്തിന്റെ ശാഖാഗ്രങ്ങളിൽ ചെറുകായ്കൾ കുലകളായി വിരിയുന്നു. ഇവയിലെ കായ്കൾ വേനൽക്കാലത്ത് പ്രത്യേകിച്ച് മേയ് മാസത്തിലാണ് പഴുക്കുന്നത്. ഭക്ഷ്യയോഗ്യമായ പഴങ്ങൾക്ക് ചെറു മധുരമുണ്ട്. അലങ്കാരസസ്യമായി വളർത്താവുന്ന ഇനമാണ് ഇവ.
ഇവയുടെ വളർച്ചയ്ക്ക് നല്ല വെയിലും ധാരാളം ജലവും ആവശ്യമാണ്. കേരളത്തിൽ ഇവ സാധാരണയായി ഉപവനങ്ങളിലും സർപ്പക്കാവുകളിലുമാണ്‌ കാണപ്പെട്ടിരുന്നത്. ആവാസവ്യവസ്ഥയുടെ നാശം ഇവയ്ക്ക് വംശനാശ ഭീഷണി ഉയർത്തുന്നു



</doc>
<doc id="182530" url="https://ml.wikipedia.org/wiki?curid=182530" title="കുര്യാക്കോസ് ഭരണികുളങ്ങര">
കുര്യാക്കോസ് ഭരണികുളങ്ങര

സീറോ മലബാർ കത്തോലിക്ക സഭയുടെ ഡൽഹിയിൽ സ്ഥാപിതമായ ഫാരിദാബാദ് രൂപതയുടെ ആദ്യത്തെ മെത്രാനാണ് കുര്യാക്കോസ് ഭരണികുളങ്ങര. മെത്രാനെങ്കിലും രൂപതയുടെ മെത്രാപ്പോലീത്തായായാണ് ഇദ്ദേഹം നിയമിതനാകുന്നത്.

1956 ഫെബ്രുവരി 1ന് ഏല്യ ആന്റണി ദമ്പതികളുടെ മകനായി എറണാകുളം ജില്ലയിലെ അങ്കമാലിക്കടുത്തുള്ള കരിപ്പാശ്ശേരി എന്ന ഗ്രാമത്തിൽ ജനിച്ചു. കർമ്മൽ സെമിനാരിയിൽ ഫിലോസഫിയും മംഗലപ്പുഴ സെമിനാരിയിൽ തിയോളജിയും പഠിച്ചിട്ടുണ്ട്. 1988-ൽ റോമിലും ഇറ്റലിയിലുമായി ഉപരിപഠനം നടത്തി. സ്വദേശത്തും വിദേശങ്ങളിലുമായി മിഷൻ പ്രവർത്തന സ്ഥാപനങ്ങളിൽ പ്രവർത്തിച്ചിട്ടുണ്ട്.

തൃപ്പൂണിത്തുറ സെന്റ് മേരീസ് പള്ളി, മലയാറ്റൂർ പള്ളി എന്നിവിടങ്ങളിൽ സഹവികാരിയായി പ്രവർത്തിച്ചിരുന്നു. തായ്‌ലന്റ്, വെനിസ്വേല, ജോർദ്ദാൻ എന്നിവിടങ്ങളിലും 2007-ൽ ന്യൂയോർക്കിലെ വത്തിക്കാൻ എംബസിയിലും തുടർന്നുള്ള വർഷം ജർമ്മൻ എംബസിയിലും സേവനമനുഷ്ഠിച്ചു. ജെർമ്മനിയിലുള്ള വത്തിക്കാൻ എംബസിയിൽ സേവനമനുഷ്ഠിച്ചുകൊണ്ടിരിക്കേ, 2012 മാർച്ച് 6നാണ് എറണാകുളം- അങ്കമാലി അതിരൂപതയുടെ കർദ്ദിനാൾ മാർ ജോർജ് ആലഞ്ചേരി ഇദ്ദേഹത്തെ മെത്രാനായി നാമകരണം ചെയ്തത്.


</doc>
<doc id="182535" url="https://ml.wikipedia.org/wiki?curid=182535" title="വെട്ടി">
വെട്ടി

നിരവധി ചെറുശാഖകളായി വളരുന്ന നിത്യഹരിത സസ്യമാണ് വെട്ടി (ശാസ്ത്രനാമം: "Aporosa cardiosperma"). ശാഖകളിൽ ഭഷ്യയോഗ്യമായ ധാരാളം ചെറു ഫലങ്ങൾ ഉണ്ടാകുന്നു. ഏപ്രിൽ, മേയ് മാസങ്ങളിലാണ് പഴങ്ങൾ ഉണ്ടാകുന്നത്. പക്ഷികളുടെ ഇഷ്ടഭക്ഷണമാണ് ഇതിന്റെ പഴങ്ങൾ. മധുരവും ചെറുപുളിയുമാണ് ഈ പഴങ്ങൾക്ക്. തൃക്കേട്ട നക്ഷത്രക്കാരുടെ നക്ഷത്രവൃക്ഷമാണ്‌. വേരുകൾക്ക് ഔഷധഗുണമുണ്ട്. ശ്രീലങ്ക തദ്ദേശവാസിയായ ഈ മരം വംശനാശഭീഷണി നേരിടുന്നതായി കാണുന്നു.



</doc>
<doc id="182544" url="https://ml.wikipedia.org/wiki?curid=182544" title="കിഷു">
കിഷു

ഇടത്തരം വലിപ്പമുള്ള ഒരിനം നായ ജനുസാണ് കിഷു. ജപ്പാനിൽ ആണ് ഇവ ഉരുത്തിരിഞ്ഞിടുള്ളത് . ജപ്പാനിലെ കിഷു എന്ന സ്ഥലത്താണ് ഇവയുടെ പുർവികർ ഉരുത്തിരിഞ്ഞത്. കിഷു കെൻ , കിഷു ഇനു എന്നി പെരുകളില്ലും ഇവ അറിയപ്പെടുന്നു.

17 മുതൽ 22 ഇഞ്ച് വരെ ഉയരമുള്ള ഇവയ്ക്ക് 30 മുതൽ 60 പൗണ്ട് വരെ ഭാരം കാണാറുണ്ട്. വെള്ള നിറത്തിലുള്ള രോമമാണ് സാധാരണയായി ഇവയ്ക്ക് കണ്ടു വരാറുള്ളത്.


</doc>
<doc id="182546" url="https://ml.wikipedia.org/wiki?curid=182546" title="ദേശീയ ചലച്ചിത്ര പുരസ്കാരം 2011">
ദേശീയ ചലച്ചിത്ര പുരസ്കാരം 2011

ഇന്ത്യാ ഗവൺമെന്റ് നൽകുന്ന 2011-ലെ അമ്പത്തിഒൻപതാമത് ദേശീയ ചലച്ചിത്രപുരസ്കാരങ്ങൾ 2012 മാർച്ച് 7-ന്‌ പ്രഖ്യാപിച്ചു. രോഹിണി ഹട്ടങ്കടി അദ്ധ്യക്ഷയായ ജൂറിയാണ് പുരസ്കാര ജേതാക്കളെ നിശ്ചയിച്ചത്. മലയാളത്തിൽ നിന്ന് കെ.പി കുമാരനും ജൂറിയിൽ അംഗമായിരുന്നു




</doc>
<doc id="182549" url="https://ml.wikipedia.org/wiki?curid=182549" title="ബ്യാരി (ചലച്ചിത്രം)">
ബ്യാരി (ചലച്ചിത്രം)

2011-ലെ ദേശീയ ചലച്ചിത്രപുരസ്കാരത്തിൽ മികച്ച ചലച്ചിത്രത്തിനുള്ള പുരസ്കാരം നേടിയ ചിത്രമാണ് ബ്യാരി ഭാഷയിലെ ആദ്യ ചലച്ചിത്രമായ ബ്യാരി. മലയാളിയായ കെ.പി. സുവീരനാണ് 2011-ൽ പുറത്തിറങ്ങിയ ചിത്രം സംവിധാനം ചെയ്തിരിക്കുന്നത്. ചിത്രത്തിന്റെ തിരക്കഥ മലയാളത്തിലാണ് തയാറാക്കിയത്. ബ്യാരി ജനവിഭാഗത്തിലെ ഒരു പെൺകുട്ടി അഭിമുഖീകരിക്കുന്ന വിവാഹമോചന പ്രശ്നത്തെ ആസ്പദമാക്കിയാണ് ചിത്രം നിർമ്മിച്ചിരിക്കുന്നത്. തമിഴ്, മലയാള അഭിനേത്രി മല്ലികയാണ് ഇതിലെ പ്രധാന കഥാപാത്രമായ നാദിറയെ അവതരിപ്പിച്ചിരിക്കുന്നത്. നാദിറയുടെ ഭർത്താവിനെ നിർമ്മാതാവാ അൽത്താഫ് ടി.എച്ച്. അവതരിപ്പിച്ചിരിക്കുന്നു.
പ്രശസ്ത കന്നട എഴുത്തുകാരിയായ സാറാ അബൂബക്കർ തന്റെ പ്രഥമ നോവലായ ചന്ദ്രഗിരി തീരദല്ലിയുടെ കഥാ ചോരണമാണ് ബ്യാരി എന്ന് ആരോപിച്ചിരുന്നു. ഈ ആരോപണം ശരിയാണ് എന്നു സുവീരൻ തുറന്നു സമ്മതിച്ചിട്ടുമുണ്ട്.

ഗുത്തിനിഹാലിട്ടലിത്താപ്പോ എന്നും മറ്റുമുള്ള കളികൾ 


</doc>
<doc id="182552" url="https://ml.wikipedia.org/wiki?curid=182552" title="കെ.പി. സുവീരൻ">
കെ.പി. സുവീരൻ

ഒരു മലയാളിയായ ചലച്ചിത്രസംവിധായകനും മലയാളനാടക സംവിധായകനുമാണ് കെ.പി. സുവീരൻ. ബ്യാരി ഭാഷയിലെ ആദ്യ ചലച്ചിത്രമായ ബ്യാരി ഇദ്ദേഹമാണ് സംവിധാനം ചെയ്തത്. ഇദേഹത്തിന്റെ ആദ്യ ചലച്ചിത്രസംവിധാന സംരംഭവുമാണ് ബ്യാരി. 
കോഴിക്കോട് ജില്ലയിലെ വടകരക്കടുത്തുള്ള അഴിയൂരിൽ കുഞ്ഞിരാമൻ നമ്പ്യാരുടെയും കൗസല്യയുടെയും എട്ടുമക്കളിൽ ഇളയവനായി ജനിച്ചു. അഴിയൂർ ഈസ്റ്റ് യുപി സ്കൂൾ , അഴിയൂർ ഹൈസ്കൂൾ , കൂത്തുപറമ്പ് നിർമ്മലഗിരി കോളേജ്, മടപ്പള്ളി ഗവണ്മെന്റ് കോളേജ് എന്നിവിടങ്ങളിലെ പഠനത്തിന് ശേഷം തൃശൂരിലെ സ്കൂൾ ഓഫ് ഡ്രാമയിലും പഠിച്ചു. തുടർന്ന് നാഷണൽ സ്കൂൾ ഓഫ് ഡ്രാമയിലെ പഠനത്തിനുശേഷം പെർഫോമിങ് ആർട്സിൽ പോണ്ടിച്ചേരി യൂണിവേഴ്സിറ്റിയിൽ നിന്ന് എംഎ ബിരുദം നേടി. ജി. ശങ്കരപ്പിള്ളയുടെ 'ഭരതവാക്യം', 'ചക്രം' സംഗീത നാടക അക്കാദമി അവാർഡ് നേടിയ അഗ്‌നിയും വർഷവും സക്കറിയയുടെ 'ഭാസ്‌കരപട്ടേലരും എന്റെ ജീവിതവും' സി.വി. ബാലകൃഷ്ണന്റെ 'ആയുസ്സിന്റെ പുസ്തകം' തുടങ്ങിയവയാണ് സുവീരന്റെ പ്രധാന നാടകങ്ങൾ. 'മേരിയും ലോറൻസും', ക്രോസസ്, സൗണ്ട്‌മെഷീൻ തുടങ്ങിയ നിരവധി ഹ്രസ്വസിനിമകൾ ചെയ്തു. ഉദയനാണ് താരത്തിൽ സഹകരിച്ചു; "കഥ പറയുമ്പോൾ" എന്ന സിനിമയിൽ അഭിനയിച്ചു. ഗുജറാത്ത്, ജബൽപൂർ എന്നിവിടങ്ങളിലെ ആദിവാസി മേഖലകളിൽ നാടക പ്രവർത്തനം നടത്തി ദളിത് ജനവിഭാഗത്തിന്റെ ആദരവ് നേടി. കേന്ദ്രസർക്കാർ സംഘടിപ്പിച്ച ദേശീയതല നാടക മത്സരങ്ങളിലും സമ്മാനാർഹനായി. ഭൂപൽകാക്കർ എന്നവിഖ്യാത ചിത്രകാരനോടൊപ്പം മുംബൈയിൽ ഡിസൈൻ എക്സിക്യൂട്ടീവായി പ്രവർത്തിച്ചു. ഫരീദാമേത്തയുടെ കാലിസൽവാർ എന്ന ഹിന്ദി ചലചിത്രത്തിന്റെ അണിയറയിലും പ്രവർത്തിച്ചു. മലയാളത്തിൽ ഉദയനാണ് താരം, കഥപറയുമ്പോൾ എന്നീ ചിത്രങ്ങളിൽ വേഷങ്ങൾ ചെയ്തു.

മുപ്പതിൽപരം നാടകങ്ങളുടെ രചയിതാവും നാല് ഡോക്യുമെന്ററി ചിത്രങ്ങളുടെ സംവിധായകനുമാണ് സുവീരൻ. സ്കൂൾ ഓഫ് ഡ്രാമയിലും ദൽഹി സ്കൂൾ ഓഫ് ഡ്രാമയിലും പഠനം നടത്തി. നാടകത്തിന് നാലുതവണ സംഗീതനാടക അക്കാദമി അവാർഡ് ലഭിച്ചു.

ഭാര്യ: അമൃത സുവീരൻ (നാടക സംവിധായിക). മക്കൾ: കേക, ഐക.


ആരവമൊഴിഞ്ഞിടത്തെ ദൃശ്യരൂപങ്ങൾ 


</doc>
<doc id="182557" url="https://ml.wikipedia.org/wiki?curid=182557" title="ബ്യാരി">
ബ്യാരി

ഇന്ത്യയിലെ കേരള - കർണ്ണാടക അതിർത്തിയിലെ ലിപിയില്ലാത്ത ഒരു ഭാഷയാണ് ബ്യാരി. കർണ്ണാടകയിലെ ഉള്ളാൾ പ്രദേശത്തെ പ്രത്യേകമായ ഒരു മുസ്ലിം വിഭാഗമാണ് ഈ ഭാഷ സംസാരിക്കുന്നത്. ഈ ജനവിഭാഗവും ബ്യാരി എന്നാണറിയപ്പെടുന്നത്. പതിനഞ്ച് ലക്ഷത്തോളമാളുകൾ ഈ ഭാഷ ഉപയോഗിക്കുന്നതായി കരുതപ്പെടുന്നു. ബ്യാരി ഭാഷയുടെ വളർച്ചയ്ക്കായി മാംഗ്ലൂരിൽ ബ്യാരി സാഹിത്യ അക്കാദമി പ്രവർത്തിക്കുന്നുണ്ട്. 
തുളു ഭാഷയോളം പഴക്കം ബ്യാരിക്കുണ്ടന്നു കരുതപ്പെടുന്നു. കന്നട ലിപി ഉപയോഗിച്ച് ബ്യാരി എഴുതാറുണ്ട്. നൂറോളം ഗ്രന്ഥങ്ങൾ ഈ ഭാഷയിലെഴുതപ്പെട്ടിട്ടുണ്ട്. നാനൂറോളം ശബ്ദ കാസറ്റുകളും വീഡിയോ ആൽബങ്ങളും പ്രചാരത്തിലുണ്ട്. ബ്യാരി ഭാഷയ്ക്ക് അതിന്റേതായ ഗസലുകളും പാട്ടുകളുമുണ്ട്. ഊഞ്ഞാൽപ്പാട്ട്, മയിലാഞ്ചിപ്പാട്ട് വിവാഹവേളയിലാലപിക്കുന്ന ഒപ്യുണെ പാട്ട് തുടങ്ങി നിരവധി പാട്ടുകൾ പ്രചാരത്തിലുണ്ട്. കെ.പി. സുവീരൻ സംവിധാനം ചെയ്ത ഈ ഭാഷയിലെ ആദ്യ ചലച്ചിത്രമായ ബ്യാരിക്ക് 2011-ലെ മികച്ച ചിത്രത്തിനുള്ള ദേശീയ പുരസ്കാരം ലഭിച്ചു.


</doc>
<doc id="182563" url="https://ml.wikipedia.org/wiki?curid=182563" title="അന്നഹ്ദ">
അന്നഹ്ദ

തുണീഷ്യയിലെ മിതവാദി ഇസ്ലാമിക രാഷ്ട്രീയ പാർട്ടിയാണ് അന്നഹ്ദ (The Ennahda Movement, Renaissance Party or Nahda ) 1981 ൽ പ്രശസ്ത ഇസ്‌ലാമിക ചിന്തകൻ റാശിദ് അൽ ഗനൂഷി തുണീഷ്യയിൽ സ്ഥാപിച്ച പ്രസ്ഥാനമാണിത്. 1972 ൽ അൽജമാഅത്തുൽ ഇസ്ലാമിയ്യയായും 1981 ഇസ്ലാമിക് ട്രന്റ് മൂവ് മെന്റായും തുടർന്ന് 1989 ൽ അന്നഹ്ദയായും സംഘടിച്ചു. ഈജിപ്തിലെ ഇഖ്‌വാനുൽ മുസ്‌ലിമൂനിൽ നിന്നും പ്രചോദിതമായ തുണീഷ്യൻ വിപ്ലവത്തിന് ശേഷം 2011 ൽ സൈനുൽ ആബിദീൻ ബിൻ അലിയുടെ വൻവീഴ്ചക്ക് ശേഷം 2011 മാർച്ച് 1 അന്നഹ്ദ ഔദ്വേഗിക നിയന്ത്രണങ്ങളെ വകഞ്ഞുമാറ്റി സജീവ രാഷ്ട്രീയ പാർട്ടിയായി രംഗത്തെത്തുന്നത്. അറബ് വസന്തത്തെ തുടർന്ന് തുണീഷ്യയിലെ ഏറ്റവും ശക്തമായ രാഷ്ട്രീയ വിംഗായി അന്നഹ്ദ പ്രസ്ഥാനത്തെ അംഗീകരിക്കപ്പെടുകയുണ്ടായി.


</doc>
<doc id="182577" url="https://ml.wikipedia.org/wiki?curid=182577" title="കൈരുക്കു">
കൈരുക്കു

പെൻ‌ഗ്വിനുകളിൽ വംശനാശം സംഭവിച്ച ഒരിനമാണ് കൈരുക്കു - Kairuku. ഏകദേശം രണ്ടര കോടി വർഷം മുൻപാണ് ഇവ ജീവിച്ചിരുന്നതെന്നു കരുതപ്പെടുന്നു. ന്യൂസിലാന്റിൽ നിന്നും ഇവയുടെ അവശിഷ്ടങ്ങൾ കണ്ടെടുത്തു. 1.2 മീറ്റർ ഉയരമാണ് ഇവയ്ക്കുണ്ടായിരുന്നതെന്നു പഠനങ്ങൾ വ്യക്തമാക്കുന്നു. ഒലിഗോസിൻ കാലഘട്ടത്തിൽ ന്യൂസിലാന്റിൽ ഉണ്ടായിരുന്ന അഞ്ച് പക്ഷിവർഗ്ഗങ്ങളിൽ ഏറ്റവും വലിയ ഇനമായിരുന്നു കൈരുക്കു എന്നു കണക്കാക്കപ്പെടുന്നു. ഇവയിൽ രണ്ട് ഉപവർഗ്ഗങ്ങളാണ് ഉണ്ടായിരുന്നത്. സാധാരണ പെൻഗ്വിനുകളെ അപേഷിച്ച് വലിയ കൊക്കുകളും ചിറകുകളുമാണ് ഇവയ്ക്ക് ഉണ്ടായിരുന്നത്.



</doc>
<doc id="182580" url="https://ml.wikipedia.org/wiki?curid=182580" title="ഊറ്റ്സി">
ഊറ്റ്സി

5300 വർഷങ്ങൾക്കു മുൻപു ജീവിച്ചിരുന്ന ഹിമമനുഷ്യ ശവശരീരമാണ് ഊറ്റ്സി. 1991 സെപ്റ്റംബറിലാണ് ആൽപ്സ് പർവതനിരയിലെ ഇറ്റലിയുടെ ഭാഗത്തു നിന്നും ഫോസിൽ കണ്ടെത്തിയത് . ഇതിന് കോർസിക്കയിലേയും സർദീനയിലേയും ജനങ്ങളുമായാണ് കൂടുതൽ സാമ്യം. 



</doc>
<doc id="182588" url="https://ml.wikipedia.org/wiki?curid=182588" title="എരുവ ശ്രീകൃഷ്ണ സ്വാമി ക്ഷേത്രം">
എരുവ ശ്രീകൃഷ്ണ സ്വാമി ക്ഷേത്രം

ആലപ്പുഴ ജില്ലയിലെ കായംകുളം പട്ടണത്തിനു സമീപം എരുവ വില്ലേജിൽ സ്ഥിതി ചെയ്യുന്ന ഒരു ക്ഷേത്രമാണ് എരുവ ശ്രീകൃഷ്ണ സ്വാമി ക്ഷേത്രം. കായംകുളം പട്ടണത്തിൽ നിന്നും 2 കിലോമീറ്റർ വടക്കായാണ് തിരുവിതാംകുർ ദേവസം ബോർഡിന്റെ കീഴിലുള്ള ഈ ക്ഷേത്രത്തിന്റെ സ്ഥാനം. ഗുരുവായൂരിലേതുപോലെ ചതുർബാഹുവായ മഹാവിഷ്ണുവാണ് ശ്രീകൃഷ്ണരൂപത്തിൽ ഇവിടെ ആരാധിക്കപ്പെടുന്നത്. നരസിംഹ മൂർത്തിയുടെ വിഗ്രഹവും ക്ഷേത്രത്തിൽ പ്രതിഷ്ഠിച്ചിട്ടുണ്ട്. ക്ഷേത്രത്തിലെ ഉൽസവം മകര മാസത്തിലെ രോഹിണി നാളിൽ കൊടിയേറി 10 ദിവസം ആഘോഷപൂർവം നടത്തപ്പെടുന്നു. ഇതിൽ എരുവ പടിഞ്ഞാരേക്കരക്കാർ നടത്തുന്ന ഏഴാം ഉൽസവവും കിഴക്കെക്കരക്കാർ നടത്തുന്ന എട്ടാം ഉൽസവവും ആണു് കൂടുതൽ പ്രസിദ്ധമായത്.

കദളിക്കുല സമർപ്പണവും തൃകെെ വെണ്ണയും ആണ് ആഗ്രഹ സാഫല്യത്തിനു ഭഗവാനു സമർപ്പിക്കുന്ന വഴിപ്പാടുകൾ

ക്ഷേത്രത്തിലെ മറ്റ് വിശേഷദിനങ്ങൾ ശ്രീമദ് ഭാഗവത സപ്താഹ യഞ്ജവും അഷ്ടമി രോഹിണി മഹോത്സവും ആണ്

ഔദ്യോഗിക വെബ്സൈറ്റ്


</doc>
<doc id="182589" url="https://ml.wikipedia.org/wiki?curid=182589" title="അഴഗർ സ്വാമിയിൻ കുതിരൈ">
അഴഗർ സ്വാമിയിൻ കുതിരൈ

2011-ൽ പുറത്തിറങ്ങിയ ഒരു തമിഴ് ചലച്ചിത്രമാണ് അഴഗർ സ്വാമിയിൻ കുതിരൈ(). ഭാസ്കർ ശക്തിയുടെ ഇതേ പേരിലുള്ള കഥയെ അടിസ്ഥാനമാക്കി സുശീന്ദ്രൻ സംവിധാനം ചെയ്ത ഈ ചിത്രം 2011-ലെ മികച്ച ജനപ്രിയ ചിത്രത്തിനുള്ള ദേശീയപുരസ്കാരം നേടി. 
നർമ്മത്തിലാണ് ചിത്രം ഒരുക്കിയിരിക്കുന്നത്. മല്ലയപുരം ഗ്രാമത്തിൽ മഴ പെയ്തിട്ട് മൂന്നു വർഷമായി. ജനങ്ങളാകെ വലഞ്ഞിരിക്കുകയാണ്. പൂജാരിയുടെ നിർദ്ദേശ പ്രകാരം അഴഗർ സ്വാമിയുടെ മുടങ്ങിക്കിടക്കുന്ന ഉത്സവം നടത്താൻ ഗ്രാമവാസികൾ തീരുമാനിക്കുന്നു, ആചാരപ്രകാരം അഴഗർസ്വാമിയുടെ വിഗ്രഹം നദിയിലേക്ക് കൊണ്ടുപോകേണ്ടത് ഒരു മരക്കുതിരയുടെ പുറത്താണ്. ബുദ്ധിമുട്ടി പണം പിരിച്ച് ഗ്രാമാതിർത്തിയിലേക്കുള്ള കോവിലിൽ എത്തുന്ന ഗ്രാമവാസികൾ ഞെട്ടലുണ്ടാക്കുന്ന ആ വസ്തുത തിരിച്ചറിയുന്നു. തടിയിൽ തീർത്ത കുതിര ഉത്സവത്തിനിടയിൽ അപ്രത്യക്ഷമാകുന്നു.



</doc>
<doc id="182601" url="https://ml.wikipedia.org/wiki?curid=182601" title="തമിഴ് ഓക്കിലനീലി">
തമിഴ് ഓക്കിലനീലി

കേരളത്തിൽ വിരളമായി കാണപ്പെടുന്ന ഒരു പൂമ്പാറ്റയാണ് തമിഴ് ഓക്കിലനീലി. ഇതിനെ കുറിച്ച് ശലഭനിരീക്ഷകർക്ക് പരിമിതമായ അറിവേ ഉള്ളൂ. പശ്ചിമഘട്ടത്തിലെ വനങ്ങളിലും ഇന്ത്യയുടെ വടക്കുകിഴക്കൻ വനമേഖലകളുമാണ് ഇവയുടെ ആവാസ മേഖലകൾ. ഇന്ത്യയ്ക്ക് പുറമേ ബംഗ്ലാദേശിലും മ്യാൻമറിലും ഇതിനെ കാണുന്നു.


</doc>
<doc id="182606" url="https://ml.wikipedia.org/wiki?curid=182606" title="ചതുർവരയൻ പെരുനീലി">
ചതുർവരയൻ പെരുനീലി

കേരളത്തിലെ സഹ്യവനങ്ങളിൽ വിരളമായി കാണുന്ന പൂമ്പാറ്റയാണ് ചതുർവരയൻ പെരുനീലി (Large 4-Line Blue). പശ്ചിമഘട്ടത്തിന് പുറമേ ഇന്ത്യയുടെ വടക്കുകിഴക്കൻ വനമേഖലകളിലും ഈ ശലഭത്തെ കണ്ടുവരുന്നു.


</doc>
<doc id="182613" url="https://ml.wikipedia.org/wiki?curid=182613" title="ചേകവൻ ശലഭം">
ചേകവൻ ശലഭം

കേരളത്തിൽ വളരെ വിരളമായി കാണപ്പെടുന്ന ശലഭമാണ് ചേകവൻ (Maculate Lancer, "Plastingia sala").
സഹ്യപർവ്വതത്തിന്റെ വനാന്തരങ്ങളാണ് ഇവയുടെ ആവാസകേന്ദ്രങ്ങൾ. നനവാർന്ന ഇടതൂർന്ന കാടുകളോടാണ് കൂടുതൽ മമത. ഇന്ത്യയുടെ വടക്കു കിഴക്കൻ വനാന്തരങ്ങളും ഇവയുടെ ഇഷ്ടതാവളങ്ങളാണ്.

ചിറകുപുറത്തിനു വെളുപ്പും തവിട്ടും കലർന്ന നിറമാണ്. മുൻചിറകുപുറത്തു പുള്ളികൾ കാണാം. ചിറകിന്റെ അടിവശത്തിനു ഇളം നീലഛായ കലർന്നിട്ടുണ്ട്. മഞ്ഞകലർന്ന തവിട്ട് നിറവും കാണാം. ഇരുണ്ടപുള്ളികൾ ഇരുചിറകിന്റേയും അടിവശത്തു കാണുന്നുണ്ട്. ചിറകുകളുടെ ഓരത്ത് മങ്ങിയ പൊട്ടുകൾ നിരയായി അടുക്കിവച്ചിരിയ്ക്കും.


</doc>
<doc id="182616" url="https://ml.wikipedia.org/wiki?curid=182616" title="ആക്കൻ">
ആക്കൻ

പശ്ചിമ ജർമനിയിലെ ഒരു നഗരമാണ്. ഫ്രഞ്ചുഭാഷയിൽ ഐക്സ്-ലാ-ഷപ്പേൽ (Aix-La-Chapelle) എന്ന പേരിൽ ഈ നഗരം അറിയപ്പെടുന്നു. പശ്ചിമ ജർമനിയിൽ ബെൽജിയം, നെതർലാൻഡ് എന്നീ രാജ്യങ്ങളുടെ അതിർത്തിക്കു സമീപം കൊളോണിൽനിന്ന് 70 കി.മീ. അകലെ ഈ നഗരം സ്ഥിതിചെയ്യുന്നു. പ്രാചീനകാലത്തുതന്നെ ധാതുജലധാരകൾക്ക് (Mineral Springs) പ്രസിദ്ധി ആർജിച്ചതാണ് ഈ നഗരം.

പ്രാചീന റോമൻ സാമ്രാജ്യത്തിൽ "അക്വിസ്ഗ്രാനം" (അപ്പോളൊഗ്രാനസ് എന്ന റോമൻ ദേവന്റെ പേരിൽ നിന്നാണ് ഈ നാമം നിഷ്പന്നമായത്) എന്നാണ് ഈ നഗരം ആദ്യം അറിയപ്പെട്ടിരുന്നത്. ഷാർലെമെയിന്റെ പിതാവായ പെപിൻ III (ഭ. കാ. 751-768) ഈ നഗരത്തിൽ ഒരു കൊട്ടാരം പണികഴിപ്പിച്ചു; ഈ കൊട്ടാരത്തിലാണ് ഷാർലെമെയിൻ ഭൂജാതനായത്. 777-നും 786-നും മധ്യേ ഷാർലെമെയിൻ ചക്രവർത്തിയും ഇവിടെ ഒരു മനോഹരഹർമ്മ്യം നിർമിച്ചു. അക്കാലങ്ങളിൽ ഈ നഗരം പാശ്ചാത്യസംസ്കാരത്തിന്റെയും വിദ്യാഭ്യാസത്തിന്റെയും ഒരു മുഖ്യകേന്ദ്രമായിരുന്നു. ഓട്ടോ I (912-973) മുതൽ ഫെർഡിനൻഡ് I (1503-64) വരെയുള്ള ജർമൻ രാജാക്കൻമാരുടെ സ്ഥാനാരോഹണച്ചടങ്ങുകൾക്ക് ഈ നഗരം സാക്ഷ്യം വഹിച്ചിട്ടുണ്ട്. 12-നൂറ്റാണ്ടിൽ ഫ്രെഡറിക്ക് I (1123-90) ഈ നഗരം കോട്ടകളാൽ സുരക്ഷിതമാക്കി (1166). എന്നാൽ ഈ നഗരം 16-ആം നൂറ്റാണ്ടു മുതൽ ക്ഷയോൻമുഖമായി. ഇത് ഫ്രാൻസിനു വളരെ സമീപമായിരുന്നതുകൊണ്ട് ഫ്രഞ്ച് ആക്രമണഭീഷണിയെ എപ്പോഴും നേരിടേണ്ടിവന്നു; ജർമനിയുടെ കേന്ദ്രഭാഗത്തു നിന്ന് വളരെ അകന്നു സ്ഥിതിചെയ്തിരുന്നതുകൊണ്ട് ഒരു തലസ്ഥാന നഗരിയാകുവാനും ഇതിനു യോഗ്യതയില്ലാതായി.

പലയുദ്ധങ്ങളുടെയും പരിസമാപ്തി കുറിച്ച സമാധാന സമ്മേളനങ്ങൾ ഇവിടെ വച്ചുനടത്തപ്പെട്ടിട്ടുണ്ട്. ലൂയി XIV (1638-1715)ന്റെ കാലത്ത് ഫ്രാൻസും സ്പെയിനും തമ്മിൽ നടന്ന യുദ്ധം അവസാനിച്ചത് ഈ നഗരത്തിൽവച്ചു നടന്ന (1748) സമാധാനസന്ധിയനുസരിച്ചാണ്. 1794-ൽ ഫ്രഞ്ചുസേന ഈ നഗരം കീഴടക്കി; 1801-ൽ ഇത് ഫ്രാൻസിന്റെ ഭാഗമായി. വിയന്നാസമാധാന സമ്മേളനത്തിനുശേഷം (1814-15) ഇത് പ്രഷ്യയുടെ ഭാഗമായി. 1818-ൽ ഈ നഗരത്തിൽവച്ചുനടന്ന സമ്മേളനമാണ് നെപ്പോളിയൻ നയിച്ച യുദ്ധത്തിനുശേഷം യൂറോപ്പിന്റെ പ്രശ്നങ്ങൾ പരിഹരിച്ചത്. 1918-ൽ ഈ നഗരം ബൽജിയത്തിന്റെ അധീനതയിലായിരുന്നു. സഖ്യകക്ഷികൾ ഈ നഗരം ബോംബുചെയ്യുകയും 1944 ഒക്ടോബർ 20-ന് കീഴടക്കുകയും ചെയ്തു. ജനസംഖ്യ 2,47,000 (2001). ആക്കൻ യൂണിവേഴ്സിറ്റി ഒഫ് അപ്ലൈഡ് സയൻസസ് 1971-ൽ സ്ഥാപിതമായി. ജർമനിയിലെ ഏറ്റവും പ്രസിദ്ധമായ അശ്വാരൂഢമത്സരങ്ങൾ നടക്കുന്നത് ആക്കനിലാണ്. 2006-ലെ അന്തർദേശീയ അശ്വാരൂഢ മത്സരങ്ങൾ ഇവിടെയാണ് നടന്നത്.



</doc>
<doc id="182618" url="https://ml.wikipedia.org/wiki?curid=182618" title="കൊറാസൺ അക്വിനൊ">
കൊറാസൺ അക്വിനൊ

ഫിലിപ്പീൻസിന്റെ ആദ്യ വനിതാ പ്രസിഡന്റായിരുന്നു കൊറാസൺ അക്വിനൊ Maria Corazon Sumulong Cojuangco-Aquino (1933 ജനുവരി 25, – 2009 ഓഗസ്റ്റ് 1, ). 1986-ൽ പ്രസിഡന്റ് ഫെർഡിനാൻഡ് മർകോസിന്റെ തെരഞ്ഞെടുപ്പഴിമതികൾക്കെതിരെ നടത്തിയ രക്തരൂക്ഷിത വിപ്ളവത്തിലൂടെ അധികാരത്തിൽവന്ന അവർ, അതേ വർഷത്തിൽ ടൈം മാഗസിന്റെ "വുമൻ ഒഫ് ദ് ഇയർ" ആയി തിരഞ്ഞെടുക്കപ്പെട്ടിരുന്നു.

ടാർലാക് പ്രവിശ്യയിൽ 1933 ജനുവരി 25-ന് കൊറാസൺ ജനിച്ചു. ന്യൂയോർക്കിലെ സെന്റ് വിൻസെന്റ് കോളജിൽ നിന്ന് ബിരുദം നേടിയശേഷം രാഷ്ട്രീയ പ്രവർത്തകനായ ബെനീഞ്ഞോ അക്വിനൊയെ വിവാഹം ചെയ്തു. 1972-ൽ പ്രസിഡന്റ് മർകോസ് പ്രഖ്യാപിച്ച സൈനികനിയമപ്രകാരം ബെനീഞ്ഞോ അക്വിനൊ തടവിലായതിനെത്തുടർന്ന് കൊറാസൺ രാഷ്ട്രീയത്തിൽ സജീവമായി. 1983- ഓഗസ്റ്റ് 21-ന് ബെനീഞ്ഞോ അക്വിനൊയെ മനിലയിൽ വച്ച് പട്ടാളക്കാർ കൊലപ്പെടുത്തിയപ്പോൾ മർകോസിനെതിരെ കൊറാസൺ റാലികൾ സംഘടിപ്പിക്കുകയും പ്രതിഷേധ സമരങ്ങൾക്ക് നേതൃത്വം നൽകുകയും ചെയ്തു. 1986-ൽ നടന്ന പ്രസിഡന്റ് തെരഞ്ഞെടുപ്പിൽ മർകോസിന്റെ പാർട്ടിയായ നാഷണൽ അസംബ്ളിയെ പുറത്താക്കി രാജ്യത്തിന്റെ ഏഴാമത്തെ പ്രസിഡന്റായി അധികാരമേറ്റു. കമ്യൂണിസ്റ്റ് വിപ്ളവകാരികളുടെ പ്രതിഷേധത്തിനിടയിലും ഭരണപരിഷ്കാരങ്ങളുമായി മുന്നോട്ടുപോയ കൊറാസൺ 1992 ജൂൺ 30-ന് പദവി ഒഴിഞ്ഞു.കോളൺ കാൻസർ ബാധിച്ച് ചികിൽസയിലായിരുന്ന അവർ 2009 ഓഗസ്റ്റ് 1-ന് അന്തരിച്ചു. അവരുടെ പുത്രനായ ബെനിഗ്നോ അക്ക്വിനോ III2010 ജൂൺ 30-ന് ഫിലിപ്പീൻസിന്റെ പ്രസിഡണ്ടായി തിരഞ്ഞെടുക്കപ്പെട്ടു.


</doc>
<doc id="182623" url="https://ml.wikipedia.org/wiki?curid=182623" title="വെന്തവെളിച്ചെണ്ണ">
വെന്തവെളിച്ചെണ്ണ

പരമ്പരാഗത രീതിയിൽ തേങ്ങാപ്പാൽ പിഴിഞ്ഞ്, തിളപ്പിച്ച് ജലാംശം വറ്റിച്ചുണ്ടാക്കുന്ന(ഹോട്ട് പ്രോസസ്) എണ്ണയാണ് വെന്തവെളിച്ചെണ്ണ അഥവാ ഉരുക്കു വെളിച്ചെണ്ണ. നാളികേരപ്പാലിൽ നിന്നും യന്ത്രസഹായത്താൽ ക്രീം വേർത്തിരിച്ച് നിർമ്മിക്കുന്ന (കോൾഡ് പ്രോസസ്)വെളിച്ചെണ്ണയാണ് വെർജിൻ ഓയിൽ എന്നറിയപ്പെടുന്നത്. തേങ്ങാപ്പാലിൽ നിന്നും നേരിട്ടുരുക്കി നിർമ്മിക്കുന്ന ഔധധമൂല്യമടങ്ങിയ വെളിച്ചെണ്ണ കുഞ്ഞുങ്ങളെ തേച്ചുകുളുപ്പിക്കാൻ ഉപയോഗിക്കാറുണ്ട്. ബോഡി ലോഷൻ, ഹെയർ ഓയൽ തുടങ്ങിയ സൗന്ദര്യ വർദ്ധക ഉത്പന്നങ്ങളുടെ പ്രധാന ചേരുവ കൂടിയാണ് വെന്ത വെളിച്ചെണ്ണ. വെർജിൻ ഓയിലിലെ മീഡിയം ചെയിൻ ഫാറ്റി ആസിഡുകൾ കരളിൽ നേരിട്ടെത്തി ഊർജ്ജമായി മാറുന്നുവെന്ന് വിദഗ്ദ്ധർ. ഇതിനുപുറമെ നിരവധ ആരോഗ്യകാരണങ്ങളാലും ഈ വെളിച്ചെണ്ണ ഉത്തമമാണ്.
<br>
തേങ്ങാപാൽ ഈസ്റ്റ് ഉപയോഗിച്ച് മൂന്നുദിവസം പുളിപ്പിച്ചെടുത്തും വെർജിൻ ഓയിൽ തയ്യാറാക്കാം.പുളിപ്പിച്ച തേങ്ങാപാലിൽനിന്നു വേർതിരിഞ്ഞുവരുന്ന എണ്ണ ചെറുതായി ചൂടാക്കി ഈർപ്പം നീക്കിയാണ് വ്യാവസായികാടിസ്ഥാനത്തിൽ ഉരുക്കുവെളിച്ചെണ്ണ ഇന്ന് തയ്യാറാക്കുന്നത്. 
<br>
ഫിലിപ്പീൻസും ഇന്തോനേഷ്യയും വെർജിൻ ഓയിൽ ഉൽപ്പാദനത്തിലും കയറ്റുമതിയിലും ഏറെ മുന്നിലാണ്. ഫിലിപ്പീൻസിലെ ഇൻഡസ്ട്രി ബ്യൂറോ സ്റ്റാൻഡേർഡ് അനുസരിച്ച് വെർജിൻ ഓയിലിൽ ജലാംശം 20 ശതമാനത്തിൽ കൂടാനോ കൃത്രിമ ചേരുവകൾ ചേർക്കാനോ പാടില്ല. തേങ്ങയുടെ രുചിയും മണവും ഉരുക്കുവെളിച്ചെണ്ണയ്ക്ക് നിർബന്ധം. 


</doc>
<doc id="182636" url="https://ml.wikipedia.org/wiki?curid=182636" title="ഇറത്തോസ്തനീസ്">
ഇറത്തോസ്തനീസ്

ബി.സി. 273 - 194 കാലഘട്ടത്തിൽ ജീവിച്ചിരുന്ന ഒരു ഗ്രീക്ക് ഗണിതശാസ്ത്രജ്ഞനാണ് ഇറാത്തോസ്തനീസ്. ലിബിയയിലെ "സിറിൻ" എന്ന സ്ഥലത്താണ് ഇദ്ദേഹം ജനിച്ചത്. അഭാജ്യസംഖ്യകൾ വേർതിരിക്കുന്നതിനുള്ള മാർഗ്ഗം ആവിഷ്‌കരിച്ച ഗണിതശാസ്ത്രജ്ഞനാണ് ഇറാത്തോസ്തനീസ്. ഭൂമിയുടെ ചുറ്റളവ് ആദ്യമായി നിർണയിച്ചത് ഇദ്ദേഹം ആയിരുന്നു. അഭാജ്യസംഖ്യ വേർതിരിച്ചെടുക്കാൻ ഇദ്ദേഹം വികസിപ്പിച്ചെടുത്ത യാന്ത്രികവിദ്യ "ഇറാത്തോസ്തനീസിന്റെ അരിപ്പ" (Eratosthenes' Sieve) എന്നാണറിയപ്പെടുന്നത്. തുടർച്ചയായ അഭാജ്യസംഖ്യകൾ കണ്ടുപിടിക്കുന്നതിന് ഇന്നും ഈ മാർഗ്ഗം തന്നെ സ്വീകരിച്ചു പോരുന്നു.
ബി.സി. 273 - ഇൽ ഇദ്ദേഹം ടോളമിയുടെ നിർദ്ദേശപ്രകാരം അലക്സാൻട്രിയയിലെ ഒരു ഗ്രന്ഥശാലയിൽ സൂക്ഷിപ്പുകാരനായി ചുമതലയേറ്റെടുത്തിരുന്നു. ബി.സി. 194 - ഇൽ ആയിരുന്നു ഇറാത്തോസ്തനീസ് അന്തരിച്ചത്.
ഗണിതശാസ്ത്രത്തിലെ മാധ്യമങ്ങളെക്കുറിച്ച് (Means) ഇദ്ദേഹം ഒരു ഗ്രന്ഥം രചിച്ചിട്ടുണ്ട്. കൂടാതെ "ഹെർമിസ്" എന്ന കവിതയും ഇദ്ദേഹം രചിച്ചിട്ടുണ്ട്. 


</doc>
<doc id="182647" url="https://ml.wikipedia.org/wiki?curid=182647" title="സഹകരണ പ്രസ്ഥാനം">
സഹകരണ പ്രസ്ഥാനം

92 രാജ്യങ്ങളിലെ 248 സഹകരണ ഫെഡറേഷനുകളുടെ സംഗമവേദിയാണ്, ഇന്റർ നാഷണൽ കോ-ഓപ്പറേറ്റീവ് അലയൻസ് (ഐ.സി.എ)

1923ൽ ഐ.സി.എ യുടെ സമ്മേളനത്തിൽ തീരുമാനിച്ചതനുസരിച്ചാണ് പതാക ഉണ്ടാക്കിയത്. 2:3 അനുപാതത്തിൽ അനുപാതത്തിൽ മഴവില്ലിന്റെ നിറങ്ങൾ ചുവപ്പ് മുകളിലായി, നെടുനീളത്തിലാണ്. 

ജൂലൈയിലെ ആദ്യ ശനിയാഴ്ച ആദ്യ ശനിയാഴ്ച അന്തരാഷ്ട്ര സഹകരണ ദിനമ്മാണ്.

നവംബർ 14 മുതൽ ഒരാഴ്ച ഇന്ത്യയിൽ സഹകരണ വാരമായി ആചരിക്കുന്നു.
ഇന്ത്യയിൽ കേരളത്തിലാണ് സഹകറണ പ്രസ്ഥാനം ഏറ്റവും നന്നായി മുന്നോട്ട് പോകുന്നത്. 25000ൽ പരം സഹകരണ സ്ഥാപനങ്ങൾ കേരളത്തിൽ പ്രവർത്തിക്കുന്നു. 1904ൽ സഹകരണ നിയമനുസറ്റിച്ച് മലബാറിൽ സ്ഥാപിതമായ ആദ്യസംഘം കൊടുവായൂർ ഐക്യനാണയ സംഘമാണ്. 1913ൽ കൊച്ചിൻ പരസ്പര സഹായ റെഗുലേഷൻ പ്രകാരം എടവനക്കാട് പരസ്പര സഹായ സഹകരണ സംഘം രജിസ്റ്റർ ചെയ്തു. 1914ൽ ആയില്യം തിരുനാൾ മഹാരാജാവ് തിരുവിതാംകൂർ സഹകരണ നിയമത്തിന് നാന്ദി കുറിച്ചു. ഈ നിയമമനുസരിച്ച് ആദ്യം രൂപീകരിച്ച സംഘമാണ്, ഇന്നത്തെ സംസ്ഥാന സഹകരണ ബാങ്കായി അറിയപ്പെടുന്ന തിരുവനന്തപുരം സെൻട്രൽ കോ-ഓപ്പറേറ്റീവ് ബാങ്ക്.

സംസ്ഥാന തലത്തിൽ സഹകരണ രജിസ്‌റ്റ്രാരും, അഡീഷണൽ റജിസ്റ്റ്രാർമാരും, ജില്ലക്കളിൽ ജോയിന്റ് രജിസ്‌റ്റ്രാർ, ഡപ്യൂട്ടി റജിസ്റ്റ്രാർമാർ, അസിസ്റ്റന്റ് രജ്ജിസ്‌റ്റ്രാർ, ഇൻസ്പെൿറ്റർമാരും ഈ സംവിധാനത്തിന്റെ ഭാഗമായുണ്ട്. സ്ഥാപനങ്ങളുടെ കണക്കുകൾ പരിശോധിക്കാൻ ഓഡിറ്റ് ഡയറക്ടർ, ജോയന്റ്റ് ഡയറക്ടർ, അസിസ്റ്റന്റ് ഡയറക്ടർ, ഓഡിറ്റർമാർ എന്നീ ഉദ്യോഗസ്ഥരുമുണ്ട്.


</doc>
<doc id="182648" url="https://ml.wikipedia.org/wiki?curid=182648" title="ബഹ്മാൻ ഗൊബാദി">
ബഹ്മാൻ ഗൊബാദി

വിഖ്യാത ഇറാൻ കുർദിഷ് സംവിധായകനാണ് ബഹ്മാൻ ഗൊബാദി(Persian: بهمن قبادی‎, Kurdish: به‌همه‌ن قوبادی) 
പതിനെട്ടാംവയസ്സിൽ സിനിമാസംവിധാനം തുടങ്ങി. അഞ്ച് ഫീച്ചർചിത്രങ്ങൾ സംവിധാനം ചെയ്തു. ഹ്രസ്വചിത്രത്തിലായിരുന്നു തുടക്കം. രണ്ടായിരത്തിൽ ആദ്യത്തെ ഫീച്ചർചിത്രം 'എ ടൈം ഫോർ ഡ്രങ്കൺ ഹോഴ്‌സസ്' പുറത്തുവന്നു. മാതാപിതാക്കളുടെ മരണശേഷം കുടുംബഭാരം തലയിൽ വീഴുന്ന അയൂബ് എന്ന കുർദ് ബാലന്റെ കഠിനജീവിതയാത്രയാണ് ഈ ചിത്രത്തിന്റെ ഇതിവൃത്തം. 2004-ൽ ഇറങ്ങിയ 'ടർട്ട്ൽസ് കാൻ ഫ്ലൈ' എന്ന സിനിമയും കുട്ടികളുടെ യാതനാപർവത്തിലൂടെയാണ് കടന്നുപോകുന്നത്. 2003-ൽ അമേരിക്ക ഇറാഖിൽ നടത്തിയ ആക്രമണത്തിന് തൊട്ടുമുമ്പുള്ള ഒരു കർദ് അഭയാർഥിക്യാമ്പാണ് ഇതിന്റെ പശ്ചാത്തലം.


</doc>
<doc id="182650" url="https://ml.wikipedia.org/wiki?curid=182650" title="പത്രപ്രവർത്തനത്തിന്റെ ചരിത്രം">
പത്രപ്രവർത്തനത്തിന്റെ ചരിത്രം

വാർത്തകളുടെ ശേഖരണത്തിലൂടെയും, പ്രസിദ്ധീകരണത്തിലൂടെയാണ്‌ പത്രപ്രവർത്തനത്തിന്റെ ചരിത്രം ആരംഭിക്കുന്നത്‌. പതിനേഴാം നൂറ്റാണ്ടിൽ ഇംഗ്ലണ്ടിലാണ്‌ ആദ്യമായി വാർത്താ പത്രം വിതരണം ചെയ്‌തത്‌. ദ്വൈവാരികയായിട്ടായിരുന്നു ആദ്യ പ്രസിദ്ധീകരണം. ദി ഡയലി കോറന്റ്‌ എന്ന പേരിൽ പിന്നീട്‌ അറിയപ്പെട്ട പത്രമായിരുന്നു അത്‌. 1690 ൽ അമേരിക്കയിലും പത്രപ്രസിദ്ധീകരണമാരംഭിച്ചു. ഈ കാലഘട്ടത്തിൽ ഈ അമേരിക്കൻ പത്രമെല്ലാം ബ്രിട്ടീഷ്‌ വിരുദ്ധമായ നിലപാടാണ്‌ സ്വീകരിച്ചിരുന്നത്‌. 1800 ആയപ്പോഴേക്കും നൂറുക്കണക്കിന്‌ പത്രങ്ങൾ അമേരിക്കയിലുണ്ടായിരുന്നു

1920 മുതൽക്കാണ്‌ ആധുനിക പത്രപ്രവർത്തനത്തിന്റെ ആരംഭം കുറിക്കുന്നത്‌. ജനാധിപത്യത്തിൽ പത്രപ്രവർത്തനത്തിന്റെ പങ്കിനെ കുറിച്ച്‌ പ്രമുഖ അമേരിക്കൻ എഴുത്തുകാരനായ വാൾട്ടർ ലിപ്‌മാനും, തത്ത്വചിന്തകനായ ജോൺ ഡ്യൂയിയും തമ്മിൽ ഒരു വാദപ്രതിവാദം തന്നെ രൂപപ്പെട്ടിട്ടുണ്ട്‌. ഇവരുടെ വ്യത്യസ്‌ത വാദങ്ങളുടെ അടിസ്ഥാനത്തിൽ ഒരു രാജ്യത്തും, സമൂഹത്തിലും പത്രപ്രവർത്തനത്തിന്റെ പങ്കിനെ കുറിച്ച്‌ വിവിധ തത്ത്വചിന്തകൾ ഇന്നും തുടരുന്നു.


</doc>
<doc id="182655" url="https://ml.wikipedia.org/wiki?curid=182655" title="ആൾ ഇന്ത്യാ യൂത്ത് ഫെഡറേഷൻ">
ആൾ ഇന്ത്യാ യൂത്ത് ഫെഡറേഷൻ

ഇന്ത്യയിലെ ഒരു പ്രധാന യുവജന സംഘടനയാണ് ഓൾ ഇന്ത്യ യൂത്ത് ഫെഡറേഷൻ (എ.ഐ.വൈ.എഫ്.). 1959 ലാണ് ഈ സംഘടന രൂപികൃതമായത്. വേൾഡ് ഫെഡറേഷൻ ഓഫ്‌ ഡെമോക്രാറ്റിക് യൂത്തിൽ എ . ഐ . വൈ . എഫ് അംഗമാണ്. ഇന്ത്യൻ കമ്മ്യൂണിസ്റ്റ്‌ പാർട്ടിയുടെ യുവജന വിഭാഗമായി പ്രവർത്തിക്കുന്നു


</doc>
<doc id="182667" url="https://ml.wikipedia.org/wiki?curid=182667" title="ആട്ടുണൈറ്റ്">
ആട്ടുണൈറ്റ്

കാൽസിയം, യുറേനിയം എന്നീ മൂലകങ്ങളുടെ ജലയോജിത ഫോസ്ഫേറ്റാണ് ആട്ടുണൈറ്റ്. Ca (UO). (PO) (HO). ഫ്രാൻസിലെ ആട്ടൂൺ പ്രദേശത്ത് ഇതു ധാരാളമായി കണ്ടുവരുന്നു എന്നതാണ് ആട്ടുണൈറ്റ് എന്ന പേരിനു നിദാനം.

ദ്വിചതുഷ്കോണീയ പ്രിസങ്ങളോ പിരമിഡുകളോ ആയ രൂപമാണ് ഇതിന്റെ പരലുകൾക്കുള്ളത്. വ്യക്തമായ വിദളനവും കാചാഭദ്യുതിയുമുണ്ട്. പവിഴംപോലെ തിളങ്ങുന്നു. പരലുകളിൽ മഞ്ഞനിറമുള്ള തന്തുക്കൾ കാണാം. പൊതുവേ ചെറുനാരങ്ങയുടെമഞ്ഞ മുതൽ ഇളം പച്ചവരെയുള്ള നിറങ്ങളാണുള്ളത്; അൾട്രാ വയലറ്റ് രശ്മികൾ തട്ടുമ്പോൾ പച്ചകലർന്ന മഞ്ഞനിറത്തിൽ പ്രതിദീപ്തമാവുന്നു. കാഠിന്യം 2-2.5; ആ.ഘ. 3.1-3.2. ഘടനയിൽ വലുതായ വ്യതിയാനം കാണുന്നില്ലെങ്കിലും കാൽസിയത്തിന്റെ സ്ഥാനത്ത് അല്പം ബേറിയമോ മഗ്നീഷ്യമോ കലർന്നിരിക്കാം. ചൂടാക്കുമ്പോൾ ജലാംശം ക്രമേണ കുറയുന്നു; 80Cൽ ജലാംശം പൂർണമായും നഷ്ടപ്പെടും. എന്നാൽ ആട്ടുണൈറ്റിനു ജലവിയോജനംകൊണ്ട് ഘടനയിൽ അസ്ഥായിത്വമുണ്ടാകുന്നില്ല. എളുപ്പത്തിൽ ഉരുകുന്നു. അമ്ലങ്ങളിൽ ലയിക്കുന്നു. ചതുഷ്കോണീയമായ ആധാരതലവും, അൾട്രാവയലറ്റ് രശ്മികളുമായുള്ള പ്രതിദീപ്തി സ്വഭാവവും ആട്ടുണൈറ്റിന്റെ സവിശേഷതകളാണ്.

യുറേനിയത്തിന്റെ അയിരായി ഉപയോഗിച്ചുവരുന്ന ഈ ധാതു പ്രകൃതിയിൽ യുറേനിനൈറ്റ് തുടങ്ങിയ മറ്റയിരുകളുടെ ഓക്സിഡേഷൻ (oxidation) മൂലമാണുണ്ടാകുന്നത്. ഓക്സിഡൈസേഷന്റെയും അപക്ഷയ(weathering)ത്തിന്റെയും മേഖലകളിൽ ഒരു ഉപഖനിജമെന്ന നിലയിൽ അവസ്ഥിതമായിക്കാണുന്നു. ഫ്രാൻസ്, പോർച്ചുഗൽ, ജർമനി, ഇംഗ്ലണ്ട്, കോംഗോ തുടങ്ങിയ രാജ്യങ്ങളിലാണ് അധികമായുള്ളത്.



</doc>
<doc id="182672" url="https://ml.wikipedia.org/wiki?curid=182672" title="ഓവിപാരിറ്റി">
ഓവിപാരിറ്റി

ഒരു ജന്തുപ്രജനനരീതിയാണ് ഓവിപാരിറ്റി. ജീവികൾ മുട്ടകൾ ഇട്ട് വിരിയിച്ച് പ്രജനനം നടത്തുന്ന രീതിയാണിത്. പക്ഷികൾ, മത്സ്യങ്ങൾ പാമ്പുകൾ എന്നിവ ഈ രീതിയിലാണ് പ്രജനനം നടത്തുന്നത്. പെൺജീവിയുടെ ശരീരത്തിനുള്ളിൽ വെച്ച് അണ്ഡ-ബീജ സം‌യോജനം നടന്ന മുട്ട വളർച്ചയെത്തിയ ശേഷം ശരീരത്തിൽ നിന്നും പുറന്തള്ളി അവയ്ക്ക് ആവശ്യമായ താപം നൽകി വിരിയിച്ചെടുക്കുന്നു.


</doc>
<doc id="182679" url="https://ml.wikipedia.org/wiki?curid=182679" title="ബബ്ലൂസ് നാരകം">
ബബ്ലൂസ് നാരകം

ഒരു തരം നാരകമാണ് ബബ്ലൂസ് നാരങ്ങ അഥവാ കമ്പിളിനാരങ്ങ. ബബ്ലൂസ് നാരകം. ഇത് അല്ലി നാരങ്ങ എന്നും അറിയപ്പെടുന്നു. ഇടത്തരം വലിപ്പത്തിൽ വളരുന്ന ഒരു മരമാണ്. ഒരു നാളികേരത്തോളം വലിപ്പം വരുന്നവയാണ് (15-25 സെന്റി മീറ്റർ) ഇതിന്റെ ഫലം. നാരകത്തിന്റെ കുടുംബത്തിൽ ഏറ്റവും വലിപ്പമുള്ള ഫലം ഇവയുടേതാണ്. മധുരമുള്ള അല്ലികളുള്ള ഇതിന്റെ ഫലം വെള്ള/ചുവപ്പ് നിറങ്ങളിൽ സാധാരണയായി കണ്ടുവരുന്നു. ഉള്ളിലെ കാമ്പിനുമേലെയായി നല്ല ഒരു പുറം ആവരണവും ഇവയ്ക്കുണ്ട്. തോടിന്റെ ഉൾഭാഗം സ്‌പോഞ്ച് പോലെയാണ്.



</doc>
<doc id="182696" url="https://ml.wikipedia.org/wiki?curid=182696" title="ആഡിയോമീറ്റർ">
ആഡിയോമീറ്റർ

ശ്രവണശേഷി അളക്കാനുള്ള ഉപകരണമാണ് ആഡിയോമീറ്റർ. സ്വന(tone) സങ്കേതങ്ങളോ (tone signals) വാമൊഴി സങ്കേതങ്ങളോ (speech signals) ഉപയോഗിച്ചാണ് അളക്കുന്നത്. അളവുരീതി അനുസരിച്ച് ആഡിയോമീറ്ററുകൾ രണ്ടുതരത്തിലുണ്ട്; ശുദ്ധടോൺ (pure-tone) ആഡിയോമീറ്റർ, വാമൊഴി (speech) ആഡിയോമീറ്റർ.

ആധുനിക രീതിയിലുള്ള ഇത്തരം ആഡിയോമീറ്ററിനു മൂന്നു പ്രധാന ഭാഗങ്ങളുണ്ട്: ആവശ്യമായ ആവൃത്തികളിൽ പ്രത്യാവർത്തി (alternating) കറന്റ് ഉത്പാദിപ്പിക്കാനുള്ള ഒരു ഇലക്ട്രോണിക ദോലകം (Electronic oscillator), ക്ഷീണകാരി(Attenuator)യോടുകൂടിയ ഒരു പ്രവർധകം (Amplifier), കേൾവിക്കാരന്റെ ചെവിയിലേക്കു ശബ്ദം പകരുന്ന ഒരു ശ്രവണ സഹായി (Earphone). പുറം ചെവി(Quter ear)യുടെ നാളിയിലുള്ള വായുവിലൂടെ ശബ്ദം അകംചെവിയിലെത്തുന്ന തരം ശ്രവണസഹായികൾ ഉണ്ട്; മറ്റൊരുതരത്തിൽ എല്ലിലൂടെയാണ് ശബ്ദം സംക്രമിക്കപ്പെടുന്നത്.

ഓരോ ആവൃത്തിയിലും ആഡിയോമീറ്റർ നൽകുന്ന സൂചന ഒരു പ്രാമാണിക നിലവാരത്തോടു താരതമ്യപ്പെടുത്തി ഡെസിബൽ (decibel : d B- ശബ്ദത്തിന്റെ ഒരു മാത്ര) ആയി അംശാങ്കനം (caibration) ചെയ്യപ്പെടുന്നു. ഒരു ചെവിയുടെ ശ്രവണശേഷിയും പ്രാമാണിക ശ്രവണശേഷിയും തമ്മിലുള്ള വ്യത്യാസത്തെ ആ ചെവിയുടെ ശ്രവണഭംഗം (hearing loss) എന്നു പറയുന്നു. ആഡിയോമീറ്ററിന് രണ്ടു പ്രധാന നിയന്ത്രകങ്ങൾ ഉണ്ട്: ആവൃത്തിനിയന്ത്രകം, ശ്രവണനിയന്ത്രകം. ഏതെങ്കിലും പ്രത്യേക പരിശോധനാടോൺ (test tone) തിരഞ്ഞെടുക്കുന്നതിനുവേണ്ടിയാണ് ആവൃത്തി നിയന്ത്രകം. പരിശോധനാടോണിന്റെ തീവ്രത (intensity) പൊരുത്തപ്പെടുത്തുന്നതിനു വേണ്ടിയാണ് ശ്രവണഭംഗനിയന്ത്രകം. അനാവശ്യമായ മറ്റു ശബ്ദങ്ങൾ ഇടപെടാതെ സൂക്ഷിക്കാനുള്ള ഒരു സംവിധാനംകൂടി ഉണ്ട്.

ശ്രവണഭംഗം തിരിച്ചറിയാനും അതു ഭേദപ്പെടുത്താൻ വേണ്ട ചികിത്സ നിർദ്ദേശിക്കാൻ സഹായകമായ ആഡിയോഗ്രാം (ആവൃത്തിയും ശ്രവണഭംഗവും തമ്മിലുള്ള ബന്ധം സൂചിപ്പിക്കുന്ന ആരേഖം) സൃഷ്ടിക്കാനും ചികിത്സാനന്തരമാറ്റം കണക്കാക്കാനും ആഡിയോമീറ്റർ പരിശോധന പ്രയോഗിച്ചുവരുന്നു.

മൈക്രോഫോൺ അല്ലെങ്കിൽ ഗ്രാമഫോൺ വഴി വരുന്ന വാമൊഴികൊണ്ടാണ് ഇത്തരം ആഡിയോമീറ്ററുകളിൽ ഉത്തേജനം (stimulus) സൃഷ്ടിക്കുന്നത്. ശബ്ദത്തിന്റെ ആയതനം (sound volume) സൂചിപ്പിക്കുന്ന ഒരു മീറ്റർ ഇതിൽ ഉണ്ടായിരിക്കും. സ്ഥിരമായ തീവ്രത പാലിച്ചുകൊണ്ട് സംസാരിക്കുമ്പോൾ ആയതനത്തിനുവരുന്ന ഏറ്റക്കുറച്ചിലുകൾ ഈ മീറ്ററിൽ കാണാം. സാധാരണ വാമൊഴിപോലും കേൾക്കാൻ കഴിയാത്ത ശ്രവണഭംഗം, വകതിരിച്ചു മനസ്സിലാക്കാനുള്ള കഴിവില്ലായ്മ എന്നിവ കണ്ടുപിടിക്കാനാണ് ഇതു പ്രയോജനപ്പെടുത്തുന്നത്.



</doc>
<doc id="182707" url="https://ml.wikipedia.org/wiki?curid=182707" title="ജൻസനിസം">
ജൻസനിസം

ഉത്ഭവപാപം, അതുമൂലമുള്ള മനുഷ്യന്റെ അധമാവസ്ഥ, ദൈവകൃപയുടെ പരമാവശ്യകത, മനുഷ്യന്റെ ഭാഗധേയങ്ങളുടെ കാര്യത്തിലുള്ള ദൈവത്തിന്റെ മുൻനിശ്ചയം, എന്നിവയിലൂന്നിയ ഒരു ക്രിസ്തീയ ദൈവശാസ്ത്ര മുന്നേറ്റമായിരുന്നു ജൻസനിസം. കത്തോലിക്കാ സഭയിലാണ് ഇതു രൂപപ്പെട്ടത്. ദൈവത്തിന്റെ കൃപയുടെ ആവശ്യകതയെ മനുഷ്യസ്വാതന്ത്ര്യവുമായി പൊരുത്തപ്പെടുത്തുകയെന്ന വിഷമകരമായ സമസ്യയിലാണ് ജൻസനിസത്തിന്റെ പിറവി. ഉത്ഭവപാപസങ്കല്പത്തെ തന്നെ നിരാകരിച്ച പെലേജിയന്മാരുമായുള്ള തർക്കങ്ങളിൽ സഭാപിതാവായ ഹിപ്പോയിലെ ആഗസ്തീനോസ് പിന്തുടർന്ന വാദങ്ങളാണ് തങ്ങളുടെ സിദ്ധാന്തങ്ങൾക്കു പിന്നിലെന്ന് ജൻസനിസ്റ്റുകൾ വാദിച്ചു. ജൻസനിസത്തിന്റെ എതിരാളികൾ അതിനെ, കത്തോലിക്കാ പുറംചട്ടയിൽ അവതരിപ്പിക്കപ്പെട്ട പ്രൊട്ടസ്റ്റന്റ്-കാൽവിനീയ ദൈവശാസ്ത്രമെന്നു വിശേഷിപ്പിച്ചു.
17-18 നൂറ്റാണ്ടുകളിൽ പ്രചാരം നേടിയ ഈ പ്രസ്ഥാനം പ്രധാനമായും ഫ്രാൻസിലാണ് വളർന്നത്. 1638-ൽ അന്തരിച്ച ഡച്ച് ദൈവശാസ്ത്രജ്ഞൻ കൊർണേലിയസ് ജൻസൻ, ഹിപ്പോയിലെ ആഗസ്തീനോസിന്റെ ദൈവശാസ്ത്രം പിന്തുടർന്ന് രചിച്ച 'അഗസ്റ്റീനസ്' എന്ന കൃതിയിലാണ് ഈ പ്രസ്ഥാനത്തിന്റെ സൈദ്ധാന്തിക അടിത്തറ. ജൻസന്റെ മരണശേഷം പ്രസിദ്ധീകരിച്ച ഈ കൃതി പ്രചരിപ്പിച്ചത് അദ്ദേഹത്തിന്റെ സുഹൃത്തും സെയിന്റ് സൈറനിലെ ആശ്രമാധിപനും ആയിരുന്ന ജീൻ ദു വെർഗിയർ ആയിരുന്നു. 1643-ലെ വെർഗിയറുടെ മരണശേഷം ഈ പ്രസ്ഥാനത്തിന്റെ നേതൃത്വം അന്റോയിൽ അർനൗൾഡ് ഏറ്റെടുത്തു. 17-18 നൂറ്റാണ്ടുകളിലത്രയും ജൻസനിസം കത്തോലിക്കാസഭക്കുള്ളിൽ ഒരു വ്യതിരിക്ത മുന്നേറ്റമായി നിലനിന്നു. ഇതിന്റെ ദൈവശാസ്ത്രപരമായ കേന്ദ്രം, ജീൻ ദു വെർഗിയർ, പിയറെ നിക്കോൾ, ബ്ലെയിസ് പാസ്കൽ, ജീൻ റസീൻ എന്നിവരുൾപ്പെടെയുള്ള ചിന്തകരുടെ അഭയകേന്ദ്രമായിരുന്ന പാരീസിലെ പോർട്ട് റോയൽ ആശ്രമം ആയിരുന്നു.

പാസ്കലിന്റെ ധിഷണയുടേയും രചനാപാടവത്തിന്റേയും പിൻബലം ജൻസനിസത്തിന്റെ വളർച്ചയെ ഏറെ സഹായിച്ചു. "പ്രാദേശികലിഖിതങ്ങൾ" (Provincial Letters) എന്ന വിഖ്യാത ലേഖനപരമ്പരയിൽ പാസ്കൽ, ജൻസനിസ്റ്റ് സിദ്ധാന്തങ്ങളെ ന്യായീകരിക്കാനും വ്യവസ്ഥാപിത കത്തോലിക്കാ ധാർമ്മികതയുടെ മുഖ്യവക്താക്കളും പ്രയോക്താക്കളുമായിരുന്ന ഈശോസഭക്കാരെ പരിഹസിക്കാനും തന്റെ തൂലികയുടെ ശക്തി മുഴുവൻ ഉപയോഗിച്ചു. ഫ്രെഞ്ചു സാഹിത്യത്തിലേയും ദർശനത്തിലേയും നായകശില്പങ്ങളിൽ ഒന്നെന്ന് ആ രചന വിശേഷിപ്പിക്കപ്പെട്ടിട്ടുണ്ട്.

കത്തോലിക്കാ സഭയുടെ അധികാരശ്രേണിയിൽ ഒട്ടേറെപ്പേർ ജൻസനിസ്റ്റുകളെ എതിർത്തു. അവരുടെ എതിരാളികളിൽ പ്രധാനികൾ ഈശോസഭക്കാരായിരുന്നു. ഹിപ്പോയിലെ ആഗസ്തീനോസിന്റെ ആദർശങ്ങൾ പിന്തുടരുന്നവരായി ജൻസനിസ്റ്റുകൾ സ്വയം വിശേഷിപ്പിച്ചപ്പോൾ, പ്രൊട്ടസ്റ്റന്റ് ക്രിസ്തീയതയിലെ കാൽവിനിസ്റ്റ് ധാരയുമായി സാമ്യം ആരോപിക്കപ്പെട്ട അവരുടെ നിലപാടുകളെ വേർതിരിച്ചുകാട്ടാൻ 'ജൻസനിസം' എന്ന വിശേഷണം അവതരിപ്പിച്ചത് ഈശോസഭക്കാരാണ്. 1653-ൽ ഇന്നസെന്റ് പത്താമൻ മാർപ്പാപ്പ, "കും ഒക്കേസിയോൺ" എന്ന ലിഖിതത്തിൽ, ജൻസനിസത്തിന്റെ അഞ്ചു മുഖ്യസിദ്ധാന്തങ്ങളെ 'വേദവിപരീതം'(heresy) ആയി ശപിച്ഛു. മനുഷ്യന്റെ ഇച്ഛാസ്വാതന്ത്ര്യവും ദൈവകൃപയുടെ ആവശ്യകതയും തമ്മിലുള്ള ബന്ധത്തിന്റെ വിഷയത്തിലെ അവരുടെ നിലപാടായിരുന്നു ഇങ്ങനെ ശപിക്കപ്പെട്ട സിദ്ധാന്തങ്ങളിൽ മുഖ്യം. ആഗസ്തീനോസിന്റെ പ്രബോധനം ഈശോസഭാചിന്തയുമായി ചേർന്നു പോകാത്ത ഒരു മേഖലയായിരുന്നു അത്.

മനുഷ്യകർമ്മങ്ങളുടെ പ്രയോജനരാഹിത്യത്തേയും ദൈവകൃപയുടെ പരമപ്രാധാന്യത്തേയും സംബന്ധിച്ച പ്രൊട്ടസ്റ്റന്റ് പ്രബോധനത്തോടുള്ള പ്രതികരണമായിരുന്നു കത്തോലിക്കാ പ്രതിനവീകരണവും അതിന്റെ ഭാഗമായ ത്രെന്തോസിലെ സൂനഹദോസും. മനുഷ്യസ്വാതന്ത്ര്യത്തിന്റെ പരമപ്രാധാന്യത്തെ ഉയർത്തിക്കാട്ടി ദൈവകൃപയുടെ ആവശ്യകതയെ അവഗണിച്ച ഈ സംരംഭങ്ങൾ, സഭയെ അഞ്ചാം നൂറ്റാണ്ടിലെ പെലേജിയൻ വേദവിരുദ്ധതയിലേക്കു തിരികെ കൊണ്ടുപോയി എന്നു ജൻസനിസ്റ്റുകൾ കരുതി. 

എങ്കിലും സ്വന്തം ആദർശങ്ങൾ നിലനിർത്തിക്കൊണ്ടു തന്നെ, ഇന്നസെന്റ് പത്താമൻ മാർപ്പാപ്പയുടെ ജൻസനിസ്റ്റു വിരുദ്ധപ്രഖ്യാപനത്തെ ഉൾക്കൊള്ളാൻ ജൻസനിസ്റ്റ് നേതൃത്വം ശ്രമിച്ചു. അതിനാൽ പതിനേഴാം നൂറ്റാണ്ടിന്റെ അവസാനം ക്ലെമന്റ് ഒൻപതാം മാർപ്പാപ്പായുടെ ഭരണത്തിൽ ഈ നവീകരണമുന്നേറ്റത്തിന് സാമാന്യമായ സമാധാനം ലഭിച്ചു. എന്നാൽ പിന്നീടുണ്ടായ വിവാദങ്ങൾ, ഈ സ്ഥിതി മാറ്റി. 1713-ൽ ക്ലെമന്റ് പതിനൊന്നാമൻ മാർപ്പാപ്പ പുറപ്പെടുവിച്ച 'യൂണിജെനൈറ്റിസ്' എന്ന ലിഖിതം ജൻസനിസ്റ്റുകളോടുള്ള കത്തോലിക്കാ സഹിഷ്ണുതയുടെ അന്ത്യം കുറിച്ചു. തുടർന്ന് ഒരു മതമുന്നേറ്റമെന്ന നിലയിൽ ജൻസനിസം ക്രമേണ ഇല്ലാതായി.


</doc>
<doc id="182731" url="https://ml.wikipedia.org/wiki?curid=182731" title="ട്രോജൻ കുതിര (കമ്പ്യൂട്ടർ)">
ട്രോജൻ കുതിര (കമ്പ്യൂട്ടർ)

ട്രോജൻ കുതിര അല്ലെങ്കിൽ ട്രോജൻ എന്നാൽ കമ്പ്യൂട്ടറിൽ ഉള്ള വിവരങ്ങൾ മോഷ്ടിക്കുകയോ, കേടുപാടുകൾ വരുത്തുകയോ ചെയ്യുന്ന ഒരു ഹാനികരമായ കമ്പ്യൂട്ടർ പ്രോഗ്രാം ആണ്. ട്രോജൻ കുതിരകൾ സ്വയം പടരുകയില്ലെങ്കിലും അത് ഹാനികരമാണ്. ഇത്തരം പ്രോഗ്രാമുകൾ ഒരു ഹാക്കറെ ഒരു കമ്പ്യൂട്ടറിന്റെ നിയന്ത്രണം ഏറ്റെടുക്കാൻ സഹായിച്ചേക്കാം. ഒരിക്കൽ ഒരു ട്രോജൻ കമ്പ്യൂട്ടറിൽ ഇൻസ്റ്റാൾ ചെയ്യപ്പെട്ടു കഴിഞ്ഞാൽ ഹാക്കർക്ക് ആ ട്രോജന്റെ രൂപം അനുസരിച്ചു വ്യതസ്ത പ്രവർത്തനങ്ങൾ ചെയ്യാൻ സാധിക്കും. 
ചെയ്യാൻ കഴിയുന്ന കാര്യങ്ങൾ
ട്രോജൻ കുതിരകൾക്ക് പ്രവർത്തിക്കാൻ ഹാക്കറുമായി ബന്ധം ആവശ്യം ആണ്, എങ്കിലും ഹാക്കർ വ്യക്തിപരമായി അതിനു ഉത്തരവാദി ആയിരിക്കണം എന്നില്ല. കാരണം നിലവിൽ ട്രോജൻ ഉള്ള ഒരു കമ്പ്യൂട്ടർ ഒരു ഹാക്കർക്ക് പോർട്ട്‌ സ്കാനിംഗ് എന്ന പ്രക്രിയയിലൂടെ കണ്ടു പിടിക്കാൻ സാധിക്കും. അത് ഉപയോഗിച്ച് അദ്ദേഹത്തിനു ആ കംപ്യൂ ട്ടറിന്റെ നിയന്ത്രണം ഏറ്റെടുക്കാൻ കഴിയും.
പുതുതലമുറ ആൻറിവൈറസ്\ട്രോജൻകില്ലറുകൾ കൊണ്ട് ഇവയെ ഒരു പരിധി വരെ ഫലപ്രദമായി പ്രതിരോധിക്കാം


</doc>
<doc id="182737" url="https://ml.wikipedia.org/wiki?curid=182737" title="ഭാഷാ ഭഗവത്ഗീത">
ഭാഷാ ഭഗവത്ഗീത

സംസ്കൃതത്തിൽ രചിച്ച ഭഗവദ്ഗീതയെ മലയാളത്തിലേക്ക് വിവർത്തനം ചെയ്തതാണ് ഭാഷാ ഭഗവദ്ഗീത എന്നറീയപ്പെടുന്നത്. ഏകദേശം 600 വർഷങ്ങൾക്കു മുമ്പാണിത് തർജമ ചെയ്തതെന്നു വിശ്വസിക്കുന്നു. നിരണത്ത് മാധവ പണിക്കരാണ് ഇതിന്റെ രചയിതാവ്. മൂലഗ്രന്ഥമായ സംസ്‌കൃതത്തിലെ ഭഗവദ്ഗീതയുടെ പദാനുപദ വിവർത്തനമല്ല ഭാഷാ ഭഗവദ്ഗീത. 700 ശ്ലോകങ്ങളുള്ള ഗീതോപദേശം 300 ഗ്രൂപ്പുകളാക്കി മാറ്റിയിരിക്കുകയാണ് ഇതിൽ. ഇതൊരു പാട്ടുകൃതിയാണ്.
<poem>
വരുമൊരു പുണ്യക്ഷേത്രമനത്തിനു വരമാകിന്ന കുരുക്ഷേത്രത്തിൽ‌
പരികരി തേർ‌ ‌ കാലാളൊടു നാമും പാണ്ടവരും ചെയ്തവയെന്തെൻ‌റത്
അരചൻ ധൃതരാഷ്ട്രൻ ചോദിച്ചളവൻപേറിയ സഞ്ജയനുരചെയ്താൻ‌
ത്വരിതമെഴും പാണ്ടവരുടെ സൈന്യം ദുര്യോധനനും കണ്ടാനെന്നേ.
ദുര്യോധനൻ‌ ആചാര്യനെ നോക്കിച്ചൊന്നാൻ‌ പാണ്ടവർ‌ സൈന്യം പാരായ്
സുരപതിനേർ‌ അരചകൾ‌ ഭീമാർ‌ജ്ജുനതുല്യ മഹാരഥരിവർപലർ കാണായ്
നരപതിമാർ‌ നമുക്കും പലരുളർ‌ നായകനായ ഭവാൻ‌ ഭീഷ്മാദികൾ‌ 
വിരവൊടു പ്രാണത്യാഗമെനിക്കേവേണ്ടിയിയറ്റുകയെന്നാനരചൻ‌.
</poem>

</doc>
<doc id="182738" url="https://ml.wikipedia.org/wiki?curid=182738" title="മാക്സിമില്യൻ കോൾബെ">
മാക്സിമില്യൻ കോൾബെ

റോമൻ കത്തോലിക്കാ സഭയിലെ ഒരു വിശുദ്ധനാണ് മാക്സിമില്യൻ കോൾബെ. രണ്ടാം ലോകമഹായുദ്ധകാലത്ത് തടവറയിലടക്കപ്പെട്ട് രക്തസാക്ഷിത്വംവരിച്ച പോളണ്ടിലെ ഒരു വൈദികനായിരുന്നു മാക്സിമില്യൻ കോൾബെ. 1982 ഒക്ടോബർ 10നായിരുന്ന ജോൺപോൾ രണ്ടാമൻ മാർപാപ്പ ഇദ്ദേഹത്തെ വിശുദ്ധനായി നാമകരണം ചെയ്തത്. ലഹരി വസ്തുക്കളുടെ അടിമകൾ, സത്യത്തിനുവേണ്ടി രാഷ്ട്രീയമായും അല്ലാതെയും പോരാടുന്നവർ, ജേണലിസ്റ്റുകൾ തുടങ്ങിയവരുടെ അറിയപ്പെടുന്ന വിശുദ്ധനാണ് മാക്സിമില്യൻ കോൾബെ.

പോളണ്ടിലെ ഒരു കൊച്ചു ഗ്രാമമായ ഡൂൺ സ്കാവോളയിൽ കോൾബെ കുടുംബത്തിൽ ജൂലിയസിന്റേയും ഭാര്യ മരിയന്നായുടേയും രണ്ടാമത്തെ പുത്രനായി 1894 ജനുവരി 8ന് മാക്സിമില്യൻ ജനിച്ചു. അന്നുതന്നെ കുഞ്ഞിനെ മാതാവിന്റെ നാമത്തിലുള്ള ഇടവകപ്പള്ളിയിൽ കൊണ്ടുപോയി മാമ്മോദീസ നൽകി. റെയ്മണ്ട് എന്ന പേരും നൽകി.
മാതാവിനോട് കോൾബെ കുടുംബത്തിന് പ്രത്യേക ഭക്തിയുണ്ടായിരുന്നു. റെയ്മണ്ടും മാതാവിന്റെ സ്വരൂപത്തിന്റെ മുന്നിൽനിന്ന് പ്രാർത്ഥിക്കാൻ ഇഷ്ടപ്പെട്ടിരുന്നു. താല്പര്യത്തോടെ അവൻ കുടുംബപ്രാർത്ഥനകളിൽ പങ്കെടുക്കുമായിരുന്നു. തുണിവില്പനക്ക് കൂടുതൽ സാധ്യതയുള്ളതിനാൽ നെയ്ത്തുകാരായ കോൾബെ കുടുംബം 'പബിയാനിസ്' എന്ന സ്ഥലത്തേക്ക് താമസം മാറി. അവിടെയുള്ള സെന്റ് മാത്യൂസ് ദേവാലയത്തിൽ വച്ച് റെയ്മണ്ടിന്റെ ആദ്യകുർബാന സ്വീകരണം നടന്നു.

മരിയൻ തീർത്ഥാടന കേന്ദ്രമായിരുന്ന ചെസ്റ്റോഷോവയിൽ റെയ്മണ്ട് പോകുമായിരുന്നു. ഒരിക്കൽ അങ്ങോട്ടു പോകുമ്പോൾ ഒരു ബന്ധു കുറച്ച് പണം പോക്കറ്റ് മണിയായി അവന് നൽകി. റെയ്മണ്ട് ആ പണം കൊണ്ട് മിഠായിയും കളിക്കോപ്പുമൊന്നും വാങ്ങിയില്ല, പകരം അമലോത്ഭവ മാതാവിന്റെ മനോഹരമായ ഒരു രൂപമാണ് വാങ്ങിയത്. ബാല്യത്തിൽത്തന്നെ റെയ്മണ്ടിന് പരിശുദ്ധ കന്യകാമറിയത്തിന്റെ ഒരു ദർശനമുണ്ടായി. മറിയത്തിന്റെ കൈകളിൽ ചുവപ്പും വെളുപ്പും നിറത്തിലുള്ള രണ്ട് കിരീടങ്ങളുണ്ടായിരുന്നു. ചുവപ്പു കിരീടം രക്തസാക്ഷിത്വത്തിന്റേയും വെളുത്തത് വിശുദ്ധിയുടേയും പ്രതീകങ്ങളായിരുന്നു. അവയിൽ ഏതുവേണമെന്ന ചോദ്യത്തിന് രണ്ടും വേണം എന്നായിരുന്നു റെയ്മണ്ടിന്റെ ഉത്തരം.
ശാസ്ത്ര വിഷയങ്ങളിൽ താൽപര്യമുണ്ടായിരുന്ന റെയ്മണ്ടിന് നല്ല വായനാശീലവുമുണ്ടായിരുന്നു. കളികളിലും അവൻ മിടുക്കനായിരുന്നു. അമ്മയോടൊപ്പം കടയിലിരുന്ന് തുണിവിൽക്കാനും അവൻ സഹായിച്ചിരുന്നു.

റെയ്മണ്ടിന് പതിമൂന്ന് വയസ്സുള്ളപ്പോൾ ഫ്രാൻസിസ്കൻ സന്യാസിമാർ ഇടവകയിൽ ഒരു ധ്യാനം നടത്തി. അതിൽ പങ്കെടുത്ത റെയ്മണ്ടിനും ജ്യേഷ്ഠനായ ഫ്രാൻസിസിനും ഫ്രാൻസിസ്കൻ കൺവെഞ്ച്വൽ സഭയിൽ ചേരണം എന്ന ആഗ്രഹംതോന്നി. മാതാപിതാക്കളുടെ അനുവാദത്തോടെ അവർ അധികാരികളെ കണ്ട് വിവരം പറഞ്ഞു. പ്രായപൂർത്തിയായിട്ട് സഭയിൽ പ്രവേശിക്കാമെന്നും അതുവരെ ആശ്രമത്തോട് ചേർന്നുള്ള കോളേജിൽ ചേർന്ന് പഠിക്കാനും അധികാരികൾ നിർദ്ദേശിച്ചു. അങ്ങനെ സയൻസിൽ പ്രത്യേക സാമർത്ഥ്യത്തോടെ 1910ൽ റെയ്മണ്ട് പഠനം പൂർത്തിയാക്കി. തുടർന്ന് 1910 സെപ്റ്റംബർ 4ന് അവൻ സഭാവസ്ത്രം സ്വീകരിച്ചു. അന്ന് സ്വീകരിച്ച പേരാണ് മാക്സിമില്യൻ. സഹോദരനായ ഫ്രാൻസിസ്, അൽഫോൻസ് എന്ന പേരും സ്വീകരിച്ചു. 1911 സെപ്റ്റംബർ 5ന് റെയ്മണ്ടിന്റെ ആദ്യ വ്രതാനുഷ്ഠാനം നടന്നു.

സമർത്ഥരായ വൈദിക വിദ്യാർത്ഥികളെ റോമിലയച്ച് പഠിപ്പിക്കാറുണ്ടായിരുന്നു. അക്കൂട്ടത്തിൽ മാക്സിമില്യനേയും ഉൾപ്പെടുത്തി. അസാധാരണമായ ബുദ്ധിശക്തിയുണ്ടായിരുന്ന അദ്ദേഹം തത്വശാസ്ത്രം പഠിക്കാൻ ഗ്രിഗോറിയൻ സർവ്വകലാശാലയിൽ ചേർന്നു. ചുരുങ്ങിയ നാളുകൾക്കുള്ളിൽ ഇറ്റാലിയൻ ഭാഷയിൽ എഴുതാനും വായിക്കാനും പ്രസംഗിക്കാനുമുള്ള കഴിവുനേടി. 1914 നവംബർ 1 ആം തിയതി റോമിലുള്ള സെമിനാരിയിൽ വച്ചാണ് നിത്യവ്രതാനുഷ്ഠാനം നടത്തിയത്. 1915 ഒക്ടോബർ 22ന് അദ്ദേഹം ഡോക്ടറേറ്റ് നേടി. മാക്സിമില്യന് അന്ന് കേവലം ഇരുപത്തിയൊന്നു വയസ്സായിരുന്നു.
അതിനിടയിൽ ശാസ്ത്രകുതുകിയായ അദ്ദേഹം പല പരീക്ഷണങ്ങളും നടത്തി. ശൂന്യാകാശ പേടകമുണ്ടാക്കി. അതിന് 'എതറോ പ്ലെയിൻ' എന്നു പേരിട്ടു. ചിത്രങ്ങളോടൊപ്പം ശബ്ദവും കേൾപ്പിക്കാനുള്ള പരീക്ഷണങ്ങളും അദ്ദേഹം നിർവ്വഹിച്ചു. ചലച്ചിത്രങ്ങളിലൂടെ എങ്ങനെ സുവിശേഷം പ്രഘോഷിക്കാം എന്നാലോചിച്ചു. അച്ചടിശാലകളിലൂടെ പ്രേഷിത പ്രവർത്തനം നടത്താൻ ഒരുങ്ങി. റോമിലെ പഠനകാലം മാക്സിമില്യന് കർമ്മനിരതമായിരുന്നു. അക്കാലത്ത് ഒന്നാം ലോകമഹായുദ്ധം ആരംഭിച്ചിരുന്നു. മാക്സിമില്യന്റെ പിതാവ് ജൂലിയസ് പോളിഷ് പട്ടാളത്തിൽ ചേർന്നു. റഷ്യൻ പട്ടാളത്തിന്റെ പിടിയിലായ അദ്ദേഹം വധിക്കപ്പെട്ടു. അമ്മയായ മരിയന്ന അതിനു മുമ്പുതന്നെ ബനഡിക്ടൻ സിസ്റ്റേർസിന്റെ മൂന്നാം സഭയിൽ അംഗത്വം സ്വീകരിച്ചിരുന്നു. 1917ലെ ഒരു വൈകുന്നേരം ഗ്രൗണ്ടിൽ കളിച്ചുകൊണ്ടിരിക്കുമ്പോൾ മാക്സിമില്യൻ പെട്ടെന്ന് തളർന്നുവീണ് രക്തം ഛർദ്ദിക്കാൻ തുടങ്ങി. ഡോക്ടറുടെ പരിശോധനയിൽ മാക്സിമില്യന് ക്ഷയരോഗമാണെന്ന് മനസ്സിലായി. നല്ല ചികിത്സയും വിശ്രമവും പോഷകാഹാരവുമാണ് പ്രതിവിധി. അധികാരികളുടെ നിർദ്ദേശപ്രകാരം അദ്ദേഹം റോമിന് പുറത്തുള്ള ഒരു വിശ്രമകേന്ദ്രത്തിലേക്ക് പോയി.

വിശ്രമം കഴിഞ്ഞ് റോമിൽ തിരിച്ചെത്തിയ മാക്സിമില്യൻ കന്യകാമറിയത്തിന് വേണ്ടി ഒരു സൈന്യം രൂപീകരിക്കണമെന്ന ആഗ്രഹം സഹപാഠികളോട് പങ്കുവെച്ചു. സഹപാഠികൾ അതിനനുകൂലമായിരുന്നു. അങ്ങനെ മറിയത്തിന്റെ ബഹുമാനാർത്ഥം ആരംഭിച്ച സംഘടനക്ക് 'അമലോത്ഭവ സൈന്യം' എന്നു പേരിട്ടു. 1917 ഒക്ടോബർ 16ന് ആദ്യയോഗം ചേർന്നു. ചെറിയൊരു മുറിയിൽ മറിയത്തിന്റെ രൂപം അലങ്കരിച്ച്, മെഴുക് തിരികൾ കത്തിച്ചുവെച്ച് അവർ പ്രാർത്ഥിച്ചു. മാക്സിമില്യൻ സൈന്യത്തിന്റെ ലക്ഷ്യങ്ങൾ വിവരിച്ചു. മറിയത്തിന്റെ ചിത്രമുള്ള അത്ഭുത മെഡൽ അംഗങ്ങൾ ധരിച്ചു. വലിയൊരു മുന്നേറ്റത്തിന്റെ എളിയ തുടക്കമായിരുന്നു അത്.

1918 ഏപ്രിൽ 28ന് മാക്സിമില്യൻ റോമിലെ സാൻ ആന്തിയോ ദേവാലയത്തിൽ വച്ച് വൈദികപട്ടം സ്വീകരിച്ചു. 1919ൽ ദൈവശാസ്ത്രത്തിൽ അദ്ദേഹത്തിന് ഡോക്ടറേറ്റ് ലഭിച്ചു. ഒന്നാം ലോകമഹായുദ്ധം അവസാനിച്ച അവസരത്തിൽ ജന്മനാടായ പോളണ്ടിലെത്തുവാൻ മാക്സിമില്യൻ ആഗ്രഹിച്ചു. അവിടെയെത്തിയ അദ്ദേഹം ക്രാക്കോവിലുള്ള ഫ്രാൻസിസ്കൻ സെമിനാരിയിൽ അധ്യാപകനായി സേവനമാരംഭിച്ചു. മഠത്തിൽ കഴിഞ്ഞിരുന്ന അമ്മയേയും ഫ്രാൻസിസ്കൻ സഭയിൽ ചേർന്ന സഹോദരൻ അൽഫോൻസിനെയും കണ്ടുമുട്ടി. ക്രാക്കോവിലും അദ്ദേഹം അമലോത്ഭവ സൈന്യം രൂപീകരിച്ചു.
കഠിനാധ്വാനത്തിൽ മുഴുകിയ ആ യുവവൈദികനെ ക്ഷയരോഗം വീണ്ടും പിടികൂടി. അങ്ങനെ അദ്ദേഹം പത്തുമാസത്തോളം ഒരു സാനിറ്റോറിയത്തിൽ ചികിത്സയിലും വിശ്രമത്തിലും കഴിച്ചുകൂട്ടി. തുടർന്ന് മറ്റൊരു പട്ടണത്തിൽ ആറുമാസം വിശ്രമത്തിൽ ചിലവഴിച്ചു. അക്കാലത്ത് പഠനവും ചിന്തയുമായി അദ്ദേഹം കഴിഞ്ഞു.

1921 നവംബറിൽ ഉത്സാഹത്തോടെ മാക്സിമില്യൻ ക്രാക്കോവിൽ തിരിച്ചെത്തി. മരിയൻ സൈന്യത്തെ ശക്തിപ്പെടുത്തുന്നതിനായി ഒരു മാസിക തയ്യാറാക്കുന്നതിനുള്ള പരിശ്രമങ്ങൾ ആരംഭിച്ചു. ഒടുവിൽ 1922 ജനുവരിയിൽ 'അമലോത്ഭവ പടയാളി' എന്ന പേരിൽ മാസിക പ്രസിദ്ധീകരിച്ചു. 5000 കോപ്പികൾ അച്ചടിച്ചു. തുടർന്നുള്ള ഓരോ ലക്കങ്ങളും പുറത്തിറക്കാൻ അദ്ദേഹം വല്ലാതെ ക്ലേശിച്ചു.
മാസികയുടെ പ്രചാരം നാൾതോറും വർദ്ധിച്ചുവന്നു. മരിയൻ സന്ദേശങ്ങൾ കൈമാറുന്നതിനുള്ള ശക്തമായ ഒരു ഉപാധിയായിത്തീർന്നു ആ മാസിക. കഥകൾ, കവിതകൾ, ലേഖനങ്ങൾ, ജീവചരിത്രകുറിപ്പുകൾ, ചിത്രങ്ങൾ, കാർട്ടുണുകൾ, അനുഭവങ്ങൾ തുടങ്ങി വായനക്കാരെ ആകർഷിക്കുന്ന പലതും അതിൽ ഉണ്ടായിരുന്നു. പത്രാധിപനായിരുന്ന മാക്സിമില്യനാണ് കൂടുതൽ കഥകളും ലേഖനങ്ങളും എഴുതിയിരുന്നത്. മാസികയുടെ പ്രചാരം കൂടിവന്നതനുസരിച്ച് എല്ലാവർക്കും മാസികയെത്തിക്കാൻ കഴിഞ്ഞില്ല. അതിനാൽ സ്വന്തമായൊരു പ്രസ്സ് ഉണ്ടാവണമെന്ന് അദ്ദേഹം ആഗ്രഹിച്ചു. മാസികയുടെ നടത്തിപ്പിന്റെ സൗകര്യാർത്ഥം 'ഗ്രോഡ്നോ' എന്ന സ്ഥലത്തേക്ക് അദ്ദേഹം താമസം മാറ്റി. അവിടെയുള്ള ആശ്രമത്തിനടുത്ത് തന്നെ പ്രസ്സ് സ്ഥാപിച്ചു. ഒരു വർഷത്തേക്ക് മാസിക അച്ചടിക്കാനുള്ള സാമഗ്രികളും ശേഖരിച്ചു.
പണത്തിന്റെ കുറവ് ഉണ്ടായിരുന്നെങ്കിലും സഹസന്യാസിമാരുടെ സഹായം അദ്ദേഹത്തിന് ലഭിച്ചു. ചുരുങ്ങിയ കാലംകൊണ്ട് അറുപതിനായിരത്തിൽപരം കോപ്പികളിലേക്ക് പ്രചാരമെത്തി. അപ്പോഴേക്കും ആധുനിക രീതിയിലുള്ള അച്ചടിയന്ത്രം അദ്ദേഹം കരസ്ഥമാക്കി. കഠിനാധ്വാനം മാക്സിമില്യനെ വീണ്ടും രോഗിയാക്കിത്തീർത്തു. മാസികയുടെ ചുമതല അൽഫോൻസിനെ ഏൽപിച്ച് അദ്ദേഹം സാനിറ്റോറിയത്തിലേക്ക് പോയി. ചികിത്സയുടെ ഫലമായി സുഖംപ്രാപിച്ചപ്പോൾ വീണ്ടും മടങ്ങിവന്ന് മാസികാ പ്രവർത്തനങ്ങളോടൊപ്പം പുതിയ പദ്ധതികളിലും ഏർപ്പെട്ടു.
പോളണ്ടിന്റെ തലസ്ഥാനമായ വാഴ്സാ നഗരത്തിൽനിന്ന് കുറച്ചകലെയായി കുറേ സ്ഥലം ഒരു ഭൂവുടമയിൽനിന്ന് സ്വീകരിച്ചു. അവിടെ മറിയത്തിന്റെ ഒരു രൂപം സ്ഥാപിച്ചു. ആ സ്ഥലത്തിന് 'അമലോത്ഭവ നഗരം' എന്ന് പേരിട്ടു. അവിടെ പൂച്ചെടികൾ വച്ചു പിടിപ്പിച്ച് മനോഹരമാക്കി. 1921ലാണ് ഇത് രൂപം കൊണ്ടത്. പിന്നീട് അവിടെയെത്തിച്ചേർന്ന ഫ്രാൻസിസ്കൻ സന്യാസിമാർ തടികളും മരപ്പലകകളുംകൊണ്ട് കുറേ കുടിലുകൾ നിർമ്മിച്ചു. അച്ചടിശാല അങ്ങോട്ട് മാറ്റി. പുതിയൊരു ആശ്രമവും തുടങ്ങി. 1927 ഡിസംബർ 7ന് അമലോത്ഭവ നഗരം ഔദ്യോഗികമായി ആശീർവ്വദിച്ചു. 1929 കഴിയുമ്പോഴേക്കും നൂറിൽപരം സന്യാസസഭാംഗങ്ങൾ അവിടെയുണ്ടായിരുന്നു. മാക്സിമില്യനായിരുന്നു അതിന്റെ സുപ്പീരിയർ.

അമലോത്ഭവ സൈന്യം ലോകമെങ്ങും പടരണമെന്ന് മാക്സിമില്യൻ ആഗ്രഹിച്ചു. അതിനായി അമലോത്ഭവ നഗരത്തിന്റെ ചുമതലകൾ അൽഫോൻസിനെ ഏൽപ്പിച്ച് മാക്സിമില്യനും നാലു സഹോദരന്മാരും കൂടി 1930 മാർച്ച് 7ന് കപ്പൽ കയറി. മാക്സിമില്യന്റെ പ്രേഷിതയാത്രകളുടെ തുടക്കമായിരുന്നു അത്. ചൈനയിലെത്തിയ അവർ ഒരു ആശ്രമവും അച്ചടിശാലയും തുടങ്ങാൻ പരിശ്രമിച്ചെങ്കിലും കഴിഞ്ഞില്ല. പിന്നീട് അവർ ജപ്പാനിലെ നാഗസാക്കിയിൽ എത്തിച്ചേർന്നു. അവർക്ക് അവിടെ നല്ല സ്വീകരണം ലഭിച്ചു. സ്ഥലത്തെ മെത്രാൻ തന്റെ സെമിനാരിയിൽ തത്ത്വശാസ്ത്രം പഠിപ്പിക്കാൻ മാക്സിമില്യനെ നിയമിച്ചു. അവർക്കുവേണ്ട എല്ലാ സഹായങ്ങളും ചെയ്ത് കൊടുത്തു. ഒരു വാടക കെട്ടിടത്തിൽ സ്ഥാപിച്ച അച്ചടിശാലയിൽ നിന്ന് 'ജപ്പാനീസ് പടയാളി' എന്ന മാസിക അവർ പുറത്തിറക്കി. വളരെ പെട്ടെന്ന് അതിന്റെ പ്രചാരം വർദ്ധിച്ചു. ഇതിനിടയിൽ അദ്ദേഹത്തിന്റെ സഹോദരൻ അൽഫോൻസ് രോഗബാധിതനായി മരണമടഞ്ഞ വാർത്തയെത്തി. ദുഃഖിതനായ അദ്ദേഹം അമലോത്ഭവയുടെ പ്രവർത്തനങ്ങളിൽ എല്ലാം മറന്ന് മുഴുകി.

ജപ്പാനിൽ പ്രവർത്തിക്കുമ്പോൾ ഇന്ത്യ സന്ദർശിക്കണമെന്ന് മാക്സിമില്യൻ ആഗ്രഹിച്ചിരുന്നു. രണ്ടാമത്തെ 'അമലോത്ഭവ നഗർ' ഇന്ത്യയിൽ സ്ഥാപിക്കാനായിരുന്നു അദ്ദേഹത്തിന്റെ മോഹം. 1932-ൽ അദ്ദേഹം കൊളംബോ വഴി കേരളത്തിലെ കൊച്ചിയിലെത്തി. എറണാകുളം മെത്രാപ്പോലീത്തയായിരുന്ന മാർ അഗസ്റ്റിൻ കണ്ടത്തിലിനെ സന്ദർശിച്ചു. അമലോത്ഭവ നഗറിനു വേണ്ടി ആലുവയിൽ സ്ഥലം നൽകാമെന്ന് മെത്രാപ്പോലീത്ത സമ്മതിച്ചു.
'സത്യദീപം' പത്രാധിപനായിരുന്ന ഫാദർ ജോസഫ് നടുവത്തുശ്ശേരിയേയും അദ്ദേഹം സന്ദർശിച്ചു. 'അമലോത്ഭവയുടെ പടയാളി' എന്ന മാസിക മലയാളത്തിൽ പ്രസിദ്ധീകരിക്കുന്ന കാര്യം അദ്ദേഹവുമായി ചർച്ച ചെയ്തു.
എങ്കിലും ചില സാങ്കേതിക കാരണങ്ങളാൽ ആഗ്രഹങ്ങളൊന്നും സഫലമാകാതെ അദ്ദേഹം ജപ്പാനിലേക്ക് തിരിച്ചു പോയി. (പിന്നീട് 1980-ൽ കാഞ്ഞിരപ്പള്ളി രൂപതയിലെ 'ചോറ്റി' എന്ന സ്ഥലത്ത് 'നിർമ്മലാരം' എന്ന ആശ്രമവും, 1983-ൽ ആലുവയിലെ യു.സി. കോളേജിനടുത്ത് 'കോൾബെ' ആശ്രമവും സ്ഥാപിതമായി.)

നാഗസാക്കിയിലെത്തിയ മാക്സിമില്യൻ നഗരത്തിൽ നിന്ന് കുറച്ചകലെയായി കുറേ സ്ഥലം വാങ്ങി. ആ സ്ഥലത്തിന് 'അമലോത്ഭവയുടെ പൂന്തോട്ടം' എന്നു പേരിട്ടു. പോളണ്ടിലെ സഹോദരങ്ങൾ അയച്ചുകൊടുത്ത പണം കൊണ്ട് അവിടെ ആവശ്യമായ കെട്ടിടങ്ങൾ നിർമ്മിച്ചു. പുതിയ അച്ചടിയന്ത്രങ്ങൾ വാങ്ങി. ആറ് വർഷങ്ങൾ കൊണ്ട് അവിടെ ഒരു ദേവാലയവും മൈനർ സെമിനാരിയും രൂപംകൊണ്ടു.
1936-ൽ മാക്സിമില്യൻ പോളണ്ടിൽ തിരിച്ചെത്തി. കൺവെഞ്ച്വൽ സഭയുടെ സമ്മേളനത്തൽ പങ്കെടുക്കാൻ വേണ്ടിയായിരുന്നു അദ്ദേഹം പോളണ്ടിലെത്തിയത്. മാക്സിമില്യൽ ഈ സമയം ഒരു പടുവൃദ്ധനെപ്പോലെ ആയിക്കഴിഞ്ഞിരുന്നു. സഹവൈദികർ അദ്ദേഹത്തെ കണ്ട് സഹതപിച്ചു. അവശനായിക്കഴിഞ്ഞ വിദേശയാത്രകൾ അവസാനിപ്പിച്ച് പോളണ്ടിൽ തന്നെ കഴിഞ്ഞുകൂടാൻ അധികാരികൾ നിർദ്ദേശിച്ചു.
അമലോത്ഭവ നഗറിന്റെ ഭരണചുമതല അദ്ദേഹത്തിന് വിട്ടുകൊടുക്കുകയും ചെയ്തു. അദ്ദേഹത്തിന്റെ വരവോടുകൂടി അമലോത്ഭവ നഗരം ഉത്സാഹപൂർണ്ണമായി. മാസികയുടെ പ്രചാരം വർധിച്ചു. 'ദി ലിറ്റിൽ ഡെയ്ലി' എന്നൊരു പത്രവും അവിടെനിന്ന് പ്രസിദ്ധീകരിച്ചു. കൂടാതെ മരിയൻ സന്ദേശമടങ്ങുന്ന ലഘുലേഖകളും പുസ്തകങ്ങളും പുറത്തിറങ്ങി.
ശാസ്ത്രീയമായ കാഴ്ചപ്പാടിൽ സുവിശേഷ പ്രഘോഷണത്തിന് പരിശ്രമിച്ച വ്യക്തിയായിരുന്നു അദ്ദേഹം. വിമാനമാർഗ്ഗം കൂടുതൽ സ്ഥലങ്ങളിൽ പ്രസിദ്ധീകരണങ്ങൾ വിതരണം ചെയ്യുന്നതിനെക്കുറിച്ചും അദ്ദേഹം സ്വപ്നം കണ്ടിരുന്നു. 1939-ൽ സ്വന്തമായി ഒരു റേഡിയോ നിലയമുണ്ടാക്കി പ്രവർത്തിപ്പിക്കാനുള്ള സാമർത്ഥ്യവും അദ്ദേഹം പ്രകടിപ്പിച്ചു.
അറിവിന്റേയും അധ്വാനത്തിന്റേയും ഇടയിൽ ആത്മീയത പരിശീലിച്ച വിശുദ്ധനാണ് മാക്സിമില്യൻ. അദ്ദേഹത്തിന്റെ പ്രവൃത്തികളിൽ അമലോത്ഭവ നഗറിലെ അന്തേവാസികൾ താല്പര്യപൂർവ്വം പങ്കുചേർന്നു. പ്രവർത്തനക്ഷമവും ശബ്ദമുഖരിതവുമായിരുന്നു അവിടത്തെ അന്തരീക്ഷം. അടുക്കും ചിട്ടയും എല്ലായ്പ്പോഴും ദൃശ്യമായിരുന്നു. പ്രധാന ജോലികൾ നടക്കുന്നിടത്തെല്ലാം മാതാവിന്റെ രൂപം വച്ചിരുന്നു. ജോലിക്കുമുമ്പ് മാതാവിനോട് പ്രത്യേകം പ്രാർത്ഥിച്ചിരുന്നു. എത്ര തിരക്കായാലും പ്രാർത്ഥന ഒഴിവാക്കില്ല. മണി മുഴങ്ങുമ്പോൾ അവിടെയുള്ള എല്ലാ ജോലിക്കാരും ചാപ്പലിൽ ഒത്തുചേരും. ഒരാൾ പ്രാർത്ഥനക്ക് നേതൃത്വം നൽകും. മറ്റുള്ളവർ ഏറ്റു ചൊല്ലും.
അമലോത്ഭവ നഗരം അതിന്റെ സുവർണ്ണദശയിൽ നിൽക്കുമ്പോൾ 1939-ല് ഹിറ്റ്ലർ പോളണ്ടിനെ ആക്രമിച്ചു.അമലോത്ഭവ നഗരത്തിനുനേരെ ആക്രമമുണ്ടാവും എന്ന് മനസ്സിലാക്കി മാക്സിമില്യൻ രോഗികളെ ശുശ്രൂഷിക്കാൻ മാത്രമായി കുറച്ചാളുകളെ മാത്രം അവിടെ നിറുത്തി ബാക്കി ആശ്രമവാസികളെ വീടുകളിലേക്ക് പറഞ്ഞയച്ചു.സെപ്തംബർ 19-ന് നാസിപട്ടാളം അവിടെയെത്തി. മാക്സിമില്യനും മറ്റുള്ളവരും തടവിലായി. അസൌകര്യങ്ങൾ നിറഞ്ഞ തടങ്കല്പാളങ്ങൾ അമലോത്ഭവനഗറാക്കി മാറ്റാൻ മാക്സിമില്യന് കഴിഞ്ഞു.പ്രാർഥനയും പാട്ടുംകൊണ്ട് അവിടം മുഖരിതമായി. ഡിസംബർ 8-ന് അവരെ മോചിപ്പിച്ചു.ഇതിനിടയിൽ പോളണ്ടിലെ നേതാക്കളേയും സഭാധികാരികളേയും കൊന്നൊടുക്കാൻ ഹിറ്റ്ലർ തീരുമാനിച്ചു. ആ ലിസ്റ്റിൽ ഫാ.മാക്സിമില്യൻ കോൾബെയും ഉണ്ടായിരുന്നു.
1941 ഫെബ്രുവരി 17-‍ാം തിയതി ഹിറ്റ്ലറിന്റെ രഹസ്യപോലീസ് അമലോത്ഭവനഗരിയിലെത്തി.മാക്സിമില്യൻ ഉൾപ്പെടെ അഞ്ചു വൈദികരേയും പോലീസ് ബലമായി പാവിയാക് ജയിലിലേക്ക് കൊണ്ടുപോയി.അവിടെവെച്ച് ക്രൂരമായ പീഡനങ്ങൾ ഏൽക്കേണ്ടിവന്നു. മെയ് 28-ന് ഫാ.മാക്സിമില്യനെ ഔഷ്‍വിറ്റ്സ് എന്ന തടവറയിലേക്ക് കൊണ്ടുപോയി. നാസികളുടെ വലിയ ഒരു ശിക്ഷാകേന്ദ്രമായിരുന്നു അത്. 
1941 ജൂലയ് 28-ന് തടവറയിൽനിന്ന് ഒരാൾ രക്ഷപെട്ടു. പകരം പത്തുപേരെ പട്ടിണിക്കിട്ട് കൊല്ലാൻ തീരുമാനിച്ചു. ആ ലിസ്റ്റില്പെട്ട ഗയോണിഷെക് എന്നയാൾക്കു പകരം മാക്സിമില്യൻ മരിക്കാൻ തയാറായി. അങ്ങനെ ഫാ.മാക്സിമില്യൻ കോൾബെ ഉൾപ്പെടുന്ന പത്തുപേർ ഒരു ചെറിയ അറയിൽ അടക്കപ്പെട്ടു. പതിനഞ്ചു ദിവസംകൊണ്ട് അഞ്ചുപേർ മരിച്ചു. ബാക്കിയുള്ളവരെ വിഷം കുത്തിവെച്ച് കൊല്ലാൻ ഉത്തരവായി. 1941 ആഗസ്റ്റ് 14-ന് ഉച്ചകഴിഞ്ഞ് പട്ടാളക്കാൻ ഫാ.മാക്സിമില്യൻ കോൾബെയെ വിഷം കുത്തിവെച്ച് കൊന്നു. പിറ്റേന്ന് മൃതുദേഹം തീച്ചൂളയിൽ ദഹിപ്പിച്ചു. 
1971 ഒക്ടോബർ 17-ന് പോൾ ആറാമൻ മാർപ്പാപ്പ ഫാ.മാക്സിമില്യൻ കോൾബെയെ വാഴ്ത്തപ്പെട്ടവനായി പ്രഖ്യാപിച്ചു. 1982 ഒക്ടൊബർ 10-‍ാം തിയതി ജോൺ പോൾ രണ്ടാമൻ മാർപ്പാപ്പ അദ്ദേഹത്തെ രക്തസാക്ഷിയായ വിശുദ്ധനായി പ്രഖ്യാപിച്ചു




</doc>
<doc id="182739" url="https://ml.wikipedia.org/wiki?curid=182739" title="പാട്ടുപ്രസ്ഥാനം">
പാട്ടുപ്രസ്ഥാനം

മലയാളത്തിലെ ആദ്യത്തെ സാഹിത്യപ്രസ്ഥാനമാണ് പാട്ടുപ്രസ്ഥാനം. മലയാളഭാഷയുടെ ആധുനിക രുപത്തിനു മുൻപ് നിലവിലുണ്ടായിരുന്ന രണ്ടു സാഹിത്യ ശാഖകകളാണ് പാട്ടുകൃതികളും മണിപ്രവാളകൃതികളും. രാമായണം യുദ്ധകാണ്ഡത്തെ അടിസ്ഥാനമാക്കിയ രാമചരിതമാണ് ഇന്നു ലഭിച്ചതിൽ ഏറ്റവും പഴയ പാട്ടുകൃതി. തമിഴക്ഷരമാലയാണു ഇതിന്റെ രചനയ്ക്കു ഉപയോഗിക്കുന്നത്. ദ്രാവിഡ വൃത്തങ്ങളാണു പാട്ടുകൃതികളിൽ ഉപയോഗിക്കുന്നത്.

പാട്ടിനു ലക്ഷണം ചെയ്തിരിക്കുന്നത് ലീലാതിലകത്തിലാണ്. അതിൽ ഇപ്രകാരം പറയുന്നു: 

"ദ്രമിഡ സംഘാതാക്ഷര നിബദ്ധം
എതുക മോന വൃത്തവിശേഷയുക്തം പാട്ട് "

ദ്രമിഡ (ദ്രാവിഡ) സംഘാതാക്ഷരങ്ങൾ, അതായത് തമിഴ് അക്ഷരമാലയിലെ അക്ഷരങ്ങൾ കൊണ്ട് രചിച്ചതായിരിക്കണം പാട്ട്. 12 സ്വരാക്ഷരങ്ങളും 18 വ്യഞ്ജ്നാക്ഷരങ്ങളും ചേർന്നതാണു ദ്രമിഡാക്ഷരങ്ങൾ. അതിൽ എതുക, മോന എന്നീ പ്രാസങ്ങൾ വേണം. എതുക എന്നാൽ മലയാളത്തിലെ ദ്വിതീയാക്ഷരപ്രാസം. ഓരോ പാദത്തിലെയും പൂർവോത്തര ഭാഗങ്ങളിലെ ആദ്യാക്ഷരങ്ങൾ യോജിച്ചു വരുന്നതാണ് മോന. സംസ്‌കൃതവൃത്തങ്ങളിൽ നിന്ന് ഭിന്നമായ വൃത്തത്തിലെ കാവ്യം എഴുതാവൂ-ദ്രാവിഡ വൃത്തങ്ങളിൽ കാവ്യം രചിക്കണം. ഇതാണ് വൃത്തവിശേഷം. 'രാമചരിത'രചയിതാവ് ചീരാമനാവാം ആദ്യ പാട്ടുസാഹിത്യകാരൻ. 

ശ്രീപത്മനാഭസ്തുതിയാണ് പാട്ടിന് ഉദാഹരണമായി ലീലാതിലകത്തൽ കൊടുത്തിട്ടുള്ളത്:
<poem>
തരതലന്താനളന്താ, പിളന്ത പൊന്നൻ
തനകചെന്താർ, വരുന്താമൽ ബാണൻ തന്നെ.
കരമരിന്താ പൊരുന്താനവന്മാരുടെ
കരുളെരിന്താ പുരാനേ മുരാരീ കണാ
ഒരു വരന്താ പരന്താമമേ നീ കനി
ന്തുരകചായീ പിണിപ്പവ്വ നീന്താവണ്ണം
ചിരതരംതാൾ പണിന്തേനയ്യോ താങ്കെന്നെ
ത്തിരുവനന്താപുരം തങ്കുമാനന്തനേ.
</poem>

മലയാളസാഹിത്യചരിത്രം കാലഘട്ടങ്ങളിലൂടെ-എരുമേലി


</doc>
<doc id="182747" url="https://ml.wikipedia.org/wiki?curid=182747" title="ആർ. സെൽവരാജ്">
ആർ. സെൽവരാജ്

കേരളത്തിലെ ഒരു രാഷ്ട്രീയ പ്രവർത്തകനും നെയ്യാറ്റിൻകര മണ്ഡലത്തിൽ നിന്നുള്ള നിയമസഭാ സാമാജികനുമാണ് ആർ. സെൽവരാജ്. ഇടതുപക്ഷ ജനാധിപത്യ മുന്നണിയിലെ സി.പി.ഐ(എം) സ്ഥാനാർത്ഥിയായി 2006-ൽ പാറശ്ശാലയിൽ നിന്നും 2011-ൽ നെയ്യാറ്റിൻകരയിൽ നിന്നും ജയിച്ച ഇദ്ദേഹം പാർട്ടിയുമായുണ്ടായ അഭിപ്രായ വ്യത്യാസങ്ങളെ തുടർന്ന് 2012 മാർച്ച് 9-ന് നിയമ സഭാംഗത്വവും പാർട്ടി സ്ഥാനങ്ങളും രാജി വെയ്ക്കുകയും തുടർന്ന് 2012 ജൂൺ 2-ന് നടന്ന ഉപതെരഞ്ഞെടുപ്പിൽ ഐക്യ ജനാധിപത്യ മുന്നണി സ്ഥാനാർത്ഥിയായി മത്സരിച്ച് വിജയിക്കുകയും ചെയ്തു.

ഐക്യകേരള രൂപീകരണശേഷം ഒരു പാർട്ടിയിൽ നിന്ന് രാജി വെച്ച് എം.എൽ.എ സ്ഥാനം ഉപേക്ഷിക്കുകയും തുടർന്ന് മറ്റൊരു പാർട്ടിയിൽ ചേർന്ന് അതേ മണ്ഡലത്തിൽ നിന്ന് ഉപതെരഞ്ഞെടുപ്പിൽ ജയിക്കുകയും ചെയ്ത ആദ്യത്തെ ആളാണ് ഇദ്ദേഹം.

വർഗീസിന്റെയും രൂത്തിന്റെയും മകനായി 1949 മാർച്ച് 5-ന് മേലേകൊല്ലയിൽ ജനനം. ചെറുപ്പത്തിൽത്തന്നെ മാതാപിതാക്കൾ നഷ്ടപ്പെട്ട സെൽവരാജിന്റെ ജീവിതം പിന്നീട് സഹോദരിക്കൊപ്പമായിരുന്നു. കെ.എസ്.വൈ.എഫിലൂടെയാണ് ഇദ്ദേഹം പൊതുരംഗത്ത് വന്നത്. സി.പി.ഐ.(എം) നേതാവ് സത്യനേശന്റെ വീട്ടിൽ താമസിച്ചായിരുന്നു ഏറെക്കാലം രാഷ്ട്രീയ പ്രവർത്തനം. 1982-ലും 1986-ലും കൊല്ലയിൽ പഞ്ചായത്ത് വൈസ് പ്രസിഡന്റായി. 1999 മുതൽ കുറേക്കാലം സി.പി.ഐ.(എം) പാറശ്ശാല ഏരിയാ സെക്രട്ടറിയായിരുന്നു. 2003-ൽ ജില്ലാ കമ്മിറ്റിയിലെത്തി.2001-ൽ പാറശ്ശാല നിയോജകമണ്ഡലത്തിൽ നിന്ന് നിയമസഭയിലേക്ക് മത്സരിച്ചുവെങ്കിലും കോൺഗ്രസിലെ സുന്ദരൻ നാടാരോട് പരാജയപ്പെട്ടു. എന്നാൽ 2006-ൽ സുന്ദരൻ നാടാരെ 4407 വോട്ടിന്റെ ഭൂരിപക്ഷത്തിൽ പരാജയപ്പെടുത്തി നിയമസഭയിലെത്തി.
2011-ലെ നിയമസഭാ തെരഞ്ഞെടുപ്പിൽ നെയ്യാറ്റിൻകര മണ്ഡലത്തിൽ മത്സരിക്കുവാനാണ് പാർട്ടി ഇദ്ദേഹത്തോട് ആവശ്യപ്പെട്ടത്. ഇദ്ദേഹത്തിനു പകരം പാറശ്ശാലയിൽ സി.പി.ഐ.(എം) മത്സരിപ്പിച്ചത് ആനാവൂർ നാഗപ്പനെ ആയിരുന്നു. പാറശ്ശാലയിൽ ആനാവൂർ നാഗപ്പൻ പരാജയപ്പെട്ടപ്പോൾ നെയ്യാറ്റിൻകരയിൽ സെൽവരാജ് 6702 വോട്ടിന്റെ ഭൂരിപക്ഷത്തിൽ വിജയിച്ചു. കോൺഗ്രസ്(ഐ) -യിലെ തമ്പാനൂർ രവിയായിരുന്നു തൊട്ടടുത്ത എതിർസ്ഥാനാർത്ഥി. എന്നാൽ 2012 മാർച്ചിൽ സെൽവരാജ് എം.എൽ.എ സ്ഥാനവും മറ്റ് സംഘടനാ സ്ഥാനങ്ങളും രാജിവെച്ചു. പാറശ്ശാല മണ്ഡലത്തിലെ പാർട്ടിയുടെ പരാജയത്തിൽ തനിക്ക് പങ്കുണ്ടെന്ന പരാതിയെ തുടർന്ന് പാർട്ടി നേതൃത്വത്തിന് താൻ അനഭിമതനായിത്തീരുകയും തന്നെ അനുകൂലിക്കുന്നവരെ ഏരിയാകമ്മറ്റിയിൽ നിന്നും പാർട്ടിയിലെ മറ്റ് ഘടകങ്ങളിൽ നിന്നും ഒഴിവാക്കുകയും ചെയ്തുവെന്നും തനിക്കെതിരെ അടിച്ചമർത്തൽ തുടരുന്നുവെന്നതുമാണ് പാർട്ടിവിടുന്നതിനുള്ള കാരണങ്ങളായി അദ്ദേഹം പ്രസ്താവിച്ചത്. എന്നാൽ യു.ഡി.എഫ്. നേതൃത്വത്തിന്റെ അറിവോടെ നടന്ന രാഷ്ട്രീയ കുതിരക്കച്ചവടത്തിന്റെ ഭാഗമായിട്ടാണ് സെൽവരാജ് രാജിവെച്ചതെന്ന് സി.പി.ഐ.(എം) നേതൃത്വം ആരോപിച്ചു.

തുടർന്ന് വന്ന നെയ്യാറ്റിൻകര ഉപതെരഞ്ഞെടുപ്പിൽ ഐക്യ ജനാധിപത്യ മുന്നണി സ്ഥാനാർത്ഥിയായി മത്സരിച്ച സെൽവരാജ് 6334 വോട്ടുകളുടെ ഭൂരിപക്ഷത്തിൽ വിജയിച്ചു. ഇതോടെ നിയമസഭയിലെ ഐക്യ ജനാധിപത്യ മുന്നണിയുടെ അംഗബലം 73 ആയി ഉയർന്നു.

൧. കേരള സംസ്ഥാന രൂപീകരണത്തിന് മുൻപ് തിരു-കൊച്ചി നിയമസഭയിൽ കെ.ബാലകൃഷ്ണ മേനോൻ, കെ.കണ്ണൻ എന്നിവർ നിയമസഭാംഗത്വം രാജിവെച്ച് മറ്റൊരു പാർട്ടി സ്ഥാനാർത്ഥിയായി അതേ മണ്ഡലത്തിലെ ഉപതെരഞ്ഞെടുപ്പുകളിൽ വിജയിച്ചിട്ടുണ്ട്. 1950-ൽ പീപ്പിൾസ് പാർട്ടി അംഗമായിരുന്ന ബാലകൃഷ്ണ മേനോൻ, സോഷ്യലിസ്റ്റ് പാർട്ടിയിൽ ചേർന്നതിനെ തുടർന്ന് വടക്കാംചേരിയിൽ നിന്നുള്ള നിയമസഭാംഗത്വം ഒഴിഞ്ഞു. തുടർന്ന് 1951-ൽ നടന്ന ഉപതെരഞ്ഞെടുപ്പിൽ ഇതേ മണ്ഡലത്തിൽ നിന്ന് ജയിച്ച് നിയമസഭയിലെത്തി. അതുപോലെ 1949-ൽ ഇന്ത്യൻ സോഷ്യലിസ്റ്റ് പാർട്ടിയിൽ ചേരാനായി നിയമസഭാംഗത്വം രാജിവെച്ച കെ.കണ്ണനും അദ്ദേഹം പ്രതിനിധീകരിച്ചിരുന്ന കണയന്നൂർ സംവരണ മണ്ഡലത്തിൽ നിന്ന് ഉപതെരഞ്ഞെടുപ്പിൽ വിജയിച്ചിരുന്നു.

൨. കേരള സംസ്ഥാന രൂപീകരണശേഷം 1985-ൽ ഉദുമ എം.എൽ.എ ആയിരുന്ന എം. കുഞ്ഞിരാമൻ ന‌മ്പ്യാർ രാജിവെച്ച ശേഷം ഉപതെരഞ്ഞെടുപ്പിൽ പാർട്ടി മാറി അതേ മണ്ഡലത്തിൽ മത്സരിച്ചെങ്കിലും പരാജയപ്പെട്ടു.


</doc>
<doc id="182752" url="https://ml.wikipedia.org/wiki?curid=182752" title="കണ്ണശ്ശരാമായണം">
കണ്ണശ്ശരാമായണം

പതിനഞ്ചാം ശതകത്തിൽ ജീവിച്ചിരുന്ന നിരണം കവികളിൽ രാമപ്പണിക്കരുടെ രചനകളിൽ ശ്രദ്ധേയമായ ഒന്നാണ് കണ്ണശ്ശരാമായണം. പാട്ടുപ്രസ്ഥാനത്തിൽ രാമചരിതത്തിനു ശേഷമുണ്ടായ കൃതികളിൽ പ്രാധാനപ്പെട്ടത് ഈ കൃതിയാണ്. നിരണം വൃത്തങ്ങൾ എന്നറിയപ്പെടുന്ന ദ്രാവിഡ വൃത്തങ്ങളാണ് ഇതിൽ ഉപയോഗിച്ചിരിക്കുന്നത്. നിരണം തൃക്കപാലീശ്വരം മഹാദേവക്ഷേത്രനടയിലിരുന്നാണ് കണ്ണശ്ശരാമായണം മലയാളത്തിനു സമർപ്പിച്ചതെന്നു വിശ്വസിക്കപ്പെടുന്നു. പ്രാസസമ്പ്രദായ രീതിയായ അന്താദിപ്രാസം ഈ കൃതിയിൽ ഉപയോഗിച്ചിരിക്കുന്നു.
മലയാള മനോരമയുടെ സ്ഥാപകനായ വർഗീസ് മാപ്പിള (1857-1704) ആണ് കണ്ണശ്ശ രാമായണം കണ്ടെത്തി ആദ്യം പ്രസിദ്ധീകരിക്കുന്നത്. ഭാഷാപോഷിണിയുടെ ആദ്യ ലക്കങ്ങളിൽ ബാലകാണ്ഡവും അയോധ്യാകാണ്ഡത്തിൽ കുറെ ഭാഗങ്ങളും പ്രസിദ്ധീകരിച്ചു . പിന്നീട് പുസ്‌തകമായി പ്രസിദ്ധീകരിക്കുകയും ചെയ്തു .
സാധാരണക്കാർക്ക് വേണ്ടി ആജ്ഞയായ താൻ കഴിവിനൊത്തു രചിക്കുന്ന കൃതി എന്നതായിരുന്നു കവിയുടെ ലക്‌ഷ്യം . മലയാളത്തിലെ ആദ്യ സമ്പൂർണമായ രാമായണമാണ് കൃതി


</doc>
<doc id="182754" url="https://ml.wikipedia.org/wiki?curid=182754" title="ആനച്ചേമ്പ്">
ആനച്ചേമ്പ്

അരേസീ (Araceae) സസ്യകുടുംബത്തിൽപ്പെട്ട ഒരു കിഴങ്ങു വർഗമാണ് ആനച്ചേമ്പ്. പാണ്ടിച്ചേമ്പ് എന്നും ശീമച്ചേമ്പ് എന്നും ഇതിനു പേരുണ്ട്. ശാസ്ത്രനാമം അലൊക്കേഷ്യ മാക്രോറൈസ (Alocasia macrorhiza). ഉദ്ദേശം 3 മുതൽ 5 വരെ മീറ്റർ ഉയരത്തിൽ വളരുന്ന വലിയ ഇനം ചേമ്പുകളാണ് ഇവ. ചേമ്പിലയ്ക്ക് ഉദ്ദേശം മുക്കാൽ മീറ്ററോളം നീളംവരും; ഇലയുടെ വശങ്ങൾ വളഞ്ഞതായിരിക്കും. ഇലയുടെ ഞരമ്പിനു നല്ല കട്ടിയുണ്ടാകും. ശ്രീലങ്കയിൽ അതിസമൃദ്ധമായി ഉണ്ടാകുന്ന ഈ ഇനം കേരളീയരുടെ ആഹാരപദാർഥങ്ങളിലൊന്നാണ്. ഇതിന്റെ കിഴങ്ങുകൾ മാത്രമല്ല. ഇലത്തണ്ടുകളും കറികൾക്ക് ഉപയോഗിക്കാറുണ്ട്. വിരലുകളിൽ പൊള്ളലുണ്ടായാൽ ആനച്ചേമ്പിന്റെ തണ്ട് മുറിച്ചു പുരട്ടുന്ന പതിവ് നാട്ടിൻപുറങ്ങളിലുണ്ട്.

വീട്ടുപറമ്പുകളിൽ ആനച്ചേമ്പ് ധാരാളമായി കൃഷിചെയ്തുവരുന്നു. ഈർപ്പവും തണലും സുലഭമായ പ്രദേശങ്ങളാണ് ആനച്ചേമ്പുകൃഷിക്കു ഏറ്റവും അനുയോജ്യം. ആഴത്തിൽ മണ്ണുള്ളിടങ്ങളിൽ, മഴക്കാലത്ത്, ഇത് ധാരാളമായി പുഷ്ടിയോടെ വളരുന്നു. എന്നാൽ ചെളിയും മണലും ഇടകലർന്ന മണ്ണാണ് ഇതിന്റെ കൃഷിക്ക് ഏറ്റവും ഉത്തമം. മണ്ണ് വളക്കൂറും ജലസംഗ്രഹണ ശക്തിയുമുള്ളതായിരിക്കണം. എന്നാൽ വെള്ളക്കെട്ടുള്ള പ്രദേശങ്ങൾ ഇതിന്റെ കൃഷിക്ക് ഒട്ടും പറ്റിയതല്ല.

നന്നായി മുളയ്ക്കാൻ കഴിവുള്ള മുകുളങ്ങളോടുകൂടിയ കിഴങ്ങുകൾ വിത്തായി ഉപയോഗിക്കുന്നു. എങ്കിലും, ചെടിയുടെ മാണംതന്നെയാണ് വിത്തിനുവേണ്ടി കൂടുതലായും ഉപയോഗിച്ചുവരുന്നത്.



</doc>
<doc id="182759" url="https://ml.wikipedia.org/wiki?curid=182759" title="സിമിൻ ദനേശ്വർ">
സിമിൻ ദനേശ്വർ

പ്രസിദ്ധ ഇറാൻ നോവലിസ്റ്റും വിവർത്തകയും പണ്ഡിതയുമാണ് സിമിൻ ദനേശ്വർ (Persian: سیمین دانشور‎;‎ 28 ഏപ്രിൽ 1921 – 8 മാർച്ച് 2012). ഇറാനിൽ ആദ്യമായി ഒരു വനിത എഴുതി പ്രസിദ്ധീകരിക്കുന്ന കഥാസമാഹാരവും നോവലും സിമിൻ ദനേശ്വരിന്റേതായിരുന്നു.



</doc>
<doc id="182765" url="https://ml.wikipedia.org/wiki?curid=182765" title="ആനച്ചൊറിയണം">
ആനച്ചൊറിയണം

അർട്ടിക്കേസി (urticaceae) കുടുംബത്തിൽപ്പെടുന്ന ഔഷധസസ്യമാണ് ആനച്ചൊറിയണം. ശാസ്ത്രനാമം: അർട്ടിക്ക പാർവിഫ്ളോറ (Urtica parviflora); അർട്ടിക്ക ക്രെനുലേറ്റ (Urtica Crenulata); ലാപോർട്ടിയ ക്രെനുലേറ്റ (Laportea Crenulata); ഉഷ്ണമേഖലാ പ്രദേശങ്ങളിലാണ് ആനച്ചൊറിതണം ധാരാളമായി വളരുന്നത്. കേരളത്തിൽ പശ്ചിമഘട്ടത്തിലെ 1500 മീറ്റർ വരെ ഉയരുമുള്ള പ്രദേശങ്ങളിൽ ഇത് വളരുന്നു. അസം, സിക്കിം എന്നിവിടങ്ങളിലാണ് ഈ സസ്യം കൂടുതലായി കാണുന്നത്.

ചൊറിതണ വിഭാഗത്തിൽപ്പെടുന്ന സസ്യങ്ങളിൽ വച്ചേറ്റവും തീക്ഷണമായ ചൊറിച്ചിലുണ്ടാക്കുന്നത് ആനച്ചൊറിതണമാണ്. ഇതിന്റെ രോമങ്ങളുടെ സ്പർശമേറ്റാൽ ദിവസങ്ങളോളം നീണ്ടുനിൽക്കുന്ന പുകച്ചിലോടുകൂടിയ വേദനയുണ്ടാകുന്നു. പുഷ്പകാലത്ത് ഇവയുടെ ലോമങ്ങൾക്ക് വിഷശക്തികൂടുതലാണ്. അപ്പോൾ ഇത് ശക്തിയായ തുമ്മലും പനിയും ഉറക്കക്കുറവും ഉണ്ടാകുന്നതിന് കാരണമാകാറുണ്ട്. അതിനാൽ ഇത് "ഡെവിൾ നെറ്റിൽ" എന്ന പേരിലും അറിയപ്പെടുന്നു.

മൂന്നോ നാലോ മീറ്റർ വരെ ഉയരത്തിൽ വളരുന്ന കുറ്റിച്ചെടിയെന്നോ ചെറുവൃക്ഷമെന്നോ ആനച്ചൊറിതണത്തെ വിശേഷിപ്പിക്കാം. സസ്യത്തിലാകമാനം ചെറുലോമങ്ങളുണ്ട്. കാണ്ഡം കട്ടികുറഞ്ഞതാണ്. വളരെ ലഘുവായ ഇലകൾ ഏകാന്തരക്രമത്തിൽ വിന്യസിച്ചിരിക്കുന്നു. ആയതാകൃതിയോ കുന്താകാരമോ ആയ ഇലകൾ 12-30 സെ.മീ. നീളവും കട്ടിയും ഉള്ളതാണ്. അനുപർണങ്ങൾ വളരെച്ചെറുതാണ്. ആൺപെൺ പുഷ്പങ്ങൾ വെവ്വേറെ ചെടികളിലാണുണ്ടാവുക. ഇലയുടെ കക്ഷ്യങ്ങളിൽ നിന്ന് പൂങ്കുലകളുണ്ടാകുന്നു. പുഷ്പങ്ങൾ വളരെ ചെറുതാണ്. ആൺ പുഷ്പങ്ങളിൽ നാലോ അഞ്ചോ പരിദളപുടങ്ങളും കേസരങ്ങളും ഉണ്ടായിരിക്കും. പെൺപുഷ്പങ്ങൾ താരതമ്യേന വലിപ്പം കുറഞ്ഞതും മൂന്നോ നാലോ പരിദളപുടങ്ങളോടുകൂടിയതുമായിരിക്കും. വർത്തിക കനം കൂടിയതാണ്; പൂങ്കുലകൾ രോമാവൃതവും. കായ് അക്കീൻ (achene) ആണ്.

ആനച്ചൊറിതണത്തിന്റെ കാണ്ഡം, ഇല, പൂവ് എന്നിവ വിഷമയമാണ്. ഇതിൽ അടങ്ങിയിരിക്കുന്ന വിഷാലുവസ്തു ഫോമിക് അമ്ലമാണ്. കൂടാതെ ലെസിതിൻ, കാർബോളിക് അമ്ലം, അമോണിയ, പലതരം ലവണങ്ങൾ എന്നിവയും അടങ്ങിയിട്ടുണ്ട്. ഇതിന്റെ വേരുകൊണ്ടുണ്ടാക്കുന്ന കഷായം സേവിച്ചാൽ പനി കുറയും. ശരീരത്തിലുണ്ടാകുന്ന നീര്, മുഴ എന്നിവയ്ക്ക് ഇതിന്റെ വേരും ഇലയും അരച്ച് പുറമെ പുരട്ടുന്നത് പ്രയോജനപ്രദമാണ്. മൂത്രാശയസംബന്ധിയായ രോഗങ്ങൾക്കും രക്തസ്രാവത്തിനും ഔഷധങ്ങളുണ്ടാക്കാനും ഇതുപയോഗിക്കുന്നു.

ആനച്ചൊറിതണത്തിന്റെ തളിരിലകൾ ഭക്ഷ്യയോഗ്യമാണ്. കാണ്ഡത്തിന്റെ പട്ടയിൽ ബലമുള്ള ഒരിനം നാരുണ്ട്. അസമിലെ ഗോത്രവർഗക്കാർ ഇത്തരം നാരുകൊണ്ട് വസ്ത്രങ്ങളുണ്ടാക്കാറുണ്ട്. ചാക്ക് നിർമ്മിക്കുന്നതിനും ഈ നാര് പ്രയോജനപ്പെടുന്നു.

ആനക്കൊടിത്തൂവ



</doc>
<doc id="182789" url="https://ml.wikipedia.org/wiki?curid=182789" title="ടീച്ചേഴ്സ് എലിജിബിലിറ്റി ടെസ്റ്റ്">
ടീച്ചേഴ്സ് എലിജിബിലിറ്റി ടെസ്റ്റ്

ഇന്ത്യയിൽ സ്കൂൾ അധ്യാപകരുടെ യോഗ്യത പരിശോധിക്കുന്ന ഒരു പരീക്ഷയാണ് ടെറ്റ് എന്ന് പേരിൽ അറിയപ്പെടുന്ന ടീച്ചേഴ്സ് എലിജിബിലിറ്റി ടെസ്റ്റ് (ടി.ഇ.ടി). ഓരോ സംസ്ഥാനങ്ങളും പ്രത്യേകം ടെറ്റ് പരീക്p നടത്തുന്നുണ്ട്. കേന്ദ്രവിദ്യാഭ്യാസ അവകാശ നിയമത്തിൽ വ്യവസ്ഥചെയ്തിരിക്കുന്ന പ്രകാരമാണ് അധ്യാപകർക്ക് യോഗ്യതാ പരീക്ഷ ഏർപ്പെടുത്തിയത്. നിലവിൽ സർവീസിലുള്ളവർക്കും ഇത് ബാധകമാക്കിയിട്ടുണ്ട്. നിലവിലുള്ള അധ്യാപകർ അഞ്ചു വർഷത്തിനുള്ളിൽ ടെറ്റ് പരീക്ഷ പാസ്സാകണമെന്നാണ് വിദ്യാഭ്യാസ അവകാശ നിയമത്തിലെ വ്യവസ്ഥ. എസ്.സി.ഇ.ആർ.ടി.യെയാണ് പരീക്ഷ നടത്താൻ സർക്കാർ ചുമതലപ്പെടുത്തിയിരിക്കുന്നത്. 2012-13 മുതൽ യോഗ്യതാ പരീക്ഷ ബാധകമാക്കിക്കൊണ്ടുള്ളതാണ് ഉത്തരവ്.

അധ്യാപകരുടെ ഗുണ നിലാവരം ഉയർത്തുന്നതിനാണ് UAE സർക്കാർ ഇത്തരമൊരു സംരംഭം കൊണ്ടുവന്നത്. 2011ൽ ആയിരുന്നു അത് ആദ്യഘട്ടത്തിൽ അന്ന് സർക്കാർ സർവീസിൽ ജോലി ചെയ്തുകൊണ്ടിരുന്ന അധ്യാപകരും രണ്ടു വർഷത്തിനകം ഈ യോഗ്യത നേടണമെന്ന് നിർദ്ദേശിച്ചിരുന്നു.


</doc>
<doc id="182855" url="https://ml.wikipedia.org/wiki?curid=182855" title="സുചിത്ര മഹാതോ">
സുചിത്ര മഹാതോ

മാവോവാദികളുടെ വനിതാ സംഘത്തിന്റെ നേതാവാണ് സുചിത്ര മഹാതോ. സംയുക്ത സേനയുമായുള്ള ഏറ്റുമുട്ടലിൽ കൊല്ലപ്പെട്ട മാവോവാദി നേതാവ് കിഷൻജിക്കൊപ്പം സുചിത്രയും ഉണ്ടായിരുന്നു. അന്ന് അവർക്കും വെടിയേറ്റിരുന്നു. ജംഗൽ മഹലിൽ നടന്ന വിവിധ മാവോയിസ്റ്റ് ആക്രമണങ്ങൾക്ക് സുചിത്ര നേതൃത്വം നൽകിയിരുന്നു. പോലീസുമായുള്ള ഏറ്റുമുട്ടലിൽ കൊല്ലപ്പെട്ട ഉന്നത മാവോവാദി നേതാവ് സശാധർ മഹാതോയുടെ ഭാര്യയാണ് സുചിത്ര. ഒളിവിൽ കഴിയവെ പ്രബിർ ഗോരായ് എന്ന യുവാവിനെ ഫിബ്രവരി 25 ന് വിവാഹം കഴിച്ചു. പ്രബീർ ഗോരായിയും സുചിത്രയും മുഖ്യമന്ത്രി മമത ബാനർജിക്കു മുന്നിൽ 2012 മാർച്ച് 9ന് കീഴടങ്ങി


</doc>
<doc id="182915" url="https://ml.wikipedia.org/wiki?curid=182915" title="ചതുരപ്പയർ">
ചതുരപ്പയർ

പയർ വർഗ്ഗത്തിൽ പെട്ട ഒരു ചെടിയാണ് ചതുരപ്പയർ (Winged_bean). .

പോഷക സമൃദ്ധമായ ഈ ചെടിയുടെ കൃഷി കേരളത്തിൽ അത്ര വിപുലമായില്ല. വിത്ത് പാകി ആറുമാസത്തിനകം പൂക്കൾ വിരിഞ്ഞു തുടങ്ങും .ചതുരാകൃതിയിലുള്ള പയറിന്റെ രൂപം മൂലമാണ് ഈ പേര് ലഭിച്ചത്. ചതുരപ്പയറിന് 15 സെ മീ ശരാശരി വലിപ്പം ഉണ്ടാവും .ചതുരപ്പയർ സമൂലം ഭക്ഷ്യയോഗ്യമാണ്. വീട്ടുവളപ്പിൽ വളർത്താൻ പറ്റിയ ഈ ചെടി മാംസ്യത്തിന്റെ കലവറയാണ്. കീടശല്യം പൊതുവേ കുറവായിട്ടാണ് കാണുന്നത്. ഇറച്ചിപ്പയർ എന്നും ഇത് അറിയപ്പെടുന്നു.



</doc>
<doc id="182922" url="https://ml.wikipedia.org/wiki?curid=182922" title="ഇന്റൽ 8051">
ഇന്റൽ 8051

ഇന്റൽ കോർപ്പറേഷൻ 1980-ൽ എംബഡഡ് സിസ്റ്റങ്ങളിൽ ഉപയോഗിക്കാനായി പുറത്തിറക്കിയ ഒരു മൈക്രോകണ്ട്രോളറാണ് ഇന്റൽ MCS-51 (അറിയപ്പെടുന്നത്: ഇന്റൽ 8051)
ഇവയുടെ പ്രത്യേകതകൾ താഴെപ്പറയുന്നവയാണ്



</doc>
<doc id="182927" url="https://ml.wikipedia.org/wiki?curid=182927" title="ആനന്ദ് ഭാട്ടെ">
ആനന്ദ് ഭാട്ടെ

കിരാന ഖരാനയിലെ പ്രമുഖനായ ഒരു ഹിന്ദുസ്ഥാനി ശാസ്ത്രീയ സംഗീതജ്ഞനാണ് ആനന്ദ് ഭാട്ടെ(ജ:1971).ബാലഗന്ധർവ എന്ന മറാത്തി ചിത്രത്തിലൂടെ 2011 ലെ മികച്ച ഗായകനുള്ള ദേശീയപുരസ്കാരം നേടുകയുണ്ടായി
1971 ൽ പൂനെയിൽ ജനിച്ചു. തുമ്രിയിലും നാട്യസംഗീതത്തിലും പ്രസിദ്ധനായിരുന്ന, അപ്പൂപ്പൻ ഭാട്ടെ ബുവയായിരുന്ന ആദ്യഗുരു. ചന്ദ്രശേഖർ ദേശ്പാൺഡെ, യശ്വന്ത്ബുവ മറാത്തെ എന്നിവരുടെ പക്കൽ ഖയാൽ ഗായകിയിൽ പരിശീലനം നേടിയ ആനന്ദ് ഭാട്ടെ, പതിനഞ്ച് വർഷത്തോളം പണ്ഡിറ്റ് ഭീം സെൻ ജോഷിയുടെ പക്കൽ ഹിന്ദുസ്ഥാനി സംഗീതം അഭ്യസിച്ചു.



</doc>
<doc id="182928" url="https://ml.wikipedia.org/wiki?curid=182928" title="അറസ്റ്റ്">
അറസ്റ്റ്

നിയമാധികാരത്താൽ 'പിടികൂടപ്പെടുക' അഥവാ 'തടയപ്പെടുക' എന്നതാണ് അറസ്റ്റ് എന്ന വാക്കിന്റെ അർത്ഥം. 'നിറുത്തുക' അഥവാ 'തടയുക' എന്നർത്ഥം വരുന്ന 'അററ്റർ' എന്ന ഫ്രഞ്ചുവാക്കിൽ നിന്നുമാണ് അറസ്റ്റ് എന്നവാക്ക് ഉത്ഭവിച്ചത്.

അറസ്റ്റ് എന്നവാക്കുകൊണ്ട് സാധാരണാർത്ഥത്തിൽ ഉദ്ദേശിക്കുന്നത് ഒരാളുടെ വ്യക്തിസ്വാതന്ത്ര്യത്തെ തടയുക, ഹനിക്കുക, ബന്ധിക്കുക എന്നതാണ്. ഒരാൾ അറസ്റ്റിലാണോ എന്നത് അറസ്റ്റിന്റെ നിയമവശം മാത്രമല്ല ഉൾക്കൊള്ളുന്നത് അയാൾക്കിഷ്ടമുള്ളിടത്തേക്ക് പോകുവാൻ അയാൾക്ക് കഴിയുന്നുണ്ടോ എന്നതിനെകൂടി ആശ്രയിച്ചിരിക്കുന്നു. കുറ്റകൃത്യങ്ങളെ സംബന്ധിച്ചിടത്തോളം നിയമപരമായ അർത്ഥത്തിൽ, ഒരാളെ നിയമത്താൽ അധികാരപ്പെടുത്തപ്പെട്ട മറ്റൊരാൾ, കുറ്റാരോപണത്തെക്കുറിച്ച് മറുപടി പറയാനായിട്ടോ കുറ്റകൃത്യം നടത്തുന്നതിൽ നിന്ന് തടയുന്നതിനായിട്ടോ പിടികൂടുന്നതിനെയാണ് അറസ്റ്റ് എന്നുദ്ദേശിക്കുന്നത്.


</doc>
<doc id="182933" url="https://ml.wikipedia.org/wiki?curid=182933" title="ആയിക്കുന്നം">
ആയിക്കുന്നം

കൊല്ലം ജില്ലയിൽ കുന്നത്തൂർ താലൂക്കിൽപെട്ട ശൂരനാട് തെക്ക് വില്ലേജിലെ ഒരു ഗ്രാമമാണ് ആയിക്കുന്നം. കൃഷിയും കശുവണ്ടിവ്യവസായവും ആണു ഇവിടുത്തെ പ്രധാന തൊഴിൽ മേഖല. ഒരു കാലത്ത് കയർ നിർമ്മാണം പായനെയ്ത്ത് തുടങ്ങിയവയും കുടിൽ വ്യവസായമായി ഉണ്ടായിരുന്നു. മറ്റു തൊട്ടടുത്ത പ്രധാന സ്ഥലങ്ങൾ ശാസ്താംകോട്ട ഭരണിക്കാവ് പതാരം കുമരഞ്ചിറ ഇവയാണ്. എസ്.പി.എം.യു.പി.എസ് ആണ് ഈ ഗ്രാമത്തിലുള്ള പ്രധാന വിദ്യാഭ്യാസ കേന്ദ്രം.


</doc>
<doc id="182934" url="https://ml.wikipedia.org/wiki?curid=182934" title="മനക്കര">
മനക്കര

കൊല്ലം ജില്ലയിൽ കുന്നത്തൂർ താലൂക്കിൽപെട്ട ശാസ്താംകോട്ട ഗ്രാമപഞ്ചായത്തിൽ ഉൾപ്പെട്ട വാർഡുകളാണ് മനക്കര, മനക്കര കിഴക്ക്, മനക്കര പടിഞ്ഞാറ്. ശാസ്താംകോട്ട ഠൗണിനോട് ചെർന്നു കിടക്കുന്ന ഇവിടുത്തെ പ്രധാന തൊഴിൽ മേഖല കൃഷിയും കശുവണ്ടിവ്യവസായവും കയർ നിർമ്മാണവും ആണ്. 

ആര്യബ്രാഹ്മണർ മനകൾ സ്ഥാപിച്ച്‌ കൂട്ടമായി വസിച്ച ഒരു പ്രദേശത്തിന്റെ സൂചനയാണ് മനക്കര എന്ന സ്ഥലനാമം നൽകുന്നത്. ഏ.ഡി എട്ടാം നൂറ്റാണ്ടോടുകൂടിയാവണം ബ്രാഹ്മണർ ഇവിടെ എത്തിച്ചേരുന്നത്‌. ഇവിടെയുള്ള പട്ടൻ കുഴി (ഭട്ടങ്കുഴി) എന്ന സ്ഥലനാമത്തിന്‌ നിദാനമായതും ഇതു തന്നെയാവണം. 


</doc>
<doc id="182936" url="https://ml.wikipedia.org/wiki?curid=182936" title="കിരാന ഘരാന">
കിരാന ഘരാന

ഗായകനോ വാദകനോ തങ്ങളുടെ മനോധർമ്മത്തിനനുസരിച്ച് സ്വതന്ത്രമായ വിധത്തിൽ രാഗാലാപനം ചെയ്ത് അതിനെ മനോഹരമാക്കാനായി ഉപയുക്തമാക്കുന്ന ശൈലികളെയാണ് ഖരാന (വാണി) എന്നു പറയുന്നത്.
ഉസ്താദ് അബ്ദുൾ കരീം ഖാന്റെ (1872-1937) ജന്മ സ്ഥലമായ ഉത്തർപ്രദേശിലെ കുരുക്ഷേത്രത്തിനടുത്തുള്ള കിരന എന്ന ഗ്രാമത്തിന്റെ പേരിൽ അറിയപ്പെടുന്ന ഖരാനയാണ് കിരാന.



</doc>
<doc id="182937" url="https://ml.wikipedia.org/wiki?curid=182937" title="വൻപയർ">
വൻപയർ

ഏത് കാലാവസ്ഥയിലും വളരുന്ന ഒരു ചെടിയാണ് വൻപയർ(Cowpea). മാമ്പയർ, അച്ചിങ്ങപ്പയർ, വള്ളിപ്പയർ, പച്ചക്കറിപയർ തുടങ്ങിയ പല പേരുകളിലും അറിയപ്പെടുന്നു. ശാത്രനാമം : Vigna unguiculata.
പ്രോട്ടീനിൽ നിന്ന് ലഭ്യമാകുന്ന കലോറികളുടെ ശതമാനം ഏറ്റവും കൂടുതലുള്ള സസ്യാഹാരമാണ് വൻപയർ ചെടിയുടെ ഇലകൾ.
കേരള കാർഷിക സർവ്വകലാശാല പുറത്തിറക്കിയ അത്യുത്പാദശേഷിയുള്ള വിത്തിനങ്ങൾ:




</doc>
<doc id="182942" url="https://ml.wikipedia.org/wiki?curid=182942" title="ലാബോകാനിയ">
ലാബോകാനിയ

തെറാപ്പോഡ വിഭാഗത്തിൽ പെട്ട ഒരിനം ദിനോസറുകളാണ് ലാബോകാനിയ. ഇവയുടെ ഫോസ്സിൽ കണ്ടു കിട്ടിയിടുള്ളത് മെക്സിക്കോയിലെ ബാജ കാലിഫോർണിയയിൽ നിന്നുമാണ്. ഇവ ദിനോസാറുകളിലെ റ്റിറാനോസോറിഡ് ജനുസിൽ പെടുന്നുവെന്ന് ഒരു വാദം ഉണ്ടെങ്കിലും ഇതുവരെ ഇത് സ്ഥിരീകരിച്ചിട്ടില്ല. ഇവ ജീവിച്ചിരുന്നത് ഏകദേശം 70 ദശലക്ഷം വർഷങ്ങൾക്ക് മുമ്പാണെന്നാണ് നിഗമനം.

ഇവയുടെ വലിപ്പം ഇതുവരെ തിട്ടപ്പെടുത്തിയിട്ടില്ല. നീളം ഏകദേശം 6 മീറ്റർ (20 അടി) എന്ന് കണക്കാക്കിയിരിക്കുന്നു. ഇടത്തരം വലിപ്പമുള്ള മാംസഭോജി എന്നതിൽ കവിഞ്ഞു ഇപ്പോൾ കൂടുതൽ വിവരങ്ങൾ ലഭ്യമല്ല.



</doc>
<doc id="182944" url="https://ml.wikipedia.org/wiki?curid=182944" title="ഇസ്ലാമിക് സൊസൈറ്റി ഓഫ് നോർത്ത് അമേരിക്ക">
ഇസ്ലാമിക് സൊസൈറ്റി ഓഫ് നോർത്ത് അമേരിക്ക

അമേരിക്കയിൽ സജീവമായി പ്രവർത്തിക്കുന്ന ഇസ്‌ലാമിക പ്രസ്ഥാനമാണ് ഇസ്ന. Islamic Society of North America (ISNA), . 1963 ലാണ് ഇസ്‌ന രൂപീകൃതമാകുന്നത്. ലോക ഇസ്ലാമിക പ്രസ്ഥാനങ്ങളുടെ ചുവടുപിടിച്ച് തങ്ങളുടേതായ സാഹചര്യങ്ങൾക്കനുസൃതമായി നയരൂപീകരണം നടത്തിയും അമേരിക്കൻ മുസ്ലിം സമൂഹത്തെ ബോധവത്കരിച്ചും 49 വർഷമായി 'ഇസ്‌ന' പ്രവർത്തിച്ചുകൊണ്ടിരിക്കുന്നു. പ്രസിഡന്റ്: ഇമാം മുഹമ്മദ് മാജിദ്. ഇസ്ലാമിക വിഷയങ്ങളെ കൂടാതെ ഉത്തര അമേരിക്കയിലെ ജനകീയ പ്രശ്നങ്ങളിലും മനുഷ്യാവകാശ പ്രശ്നം ഇസ്ന സജീവമായി ഇടപെട്ടു കൊണ്ടിരിക്കുന്നുണ്ട്. 
ഒരു പ്രസിഡന്റ്, രണ്ട് വൈസ്പ്രസിഡന്റുമാർ, ഒരു ജനറൽ സെക്രട്ടറി, എക്സിക്യൂട്ടീവ് കൌൺസിൽ, കൂടിയാലോചനാ സമിതി എന്നിവയാണ് ഇസ്നയുടെ നേതൃഘടന. പ്രസിഡന്റിനും ജനറൽ സെക്രട്ടറിക്കും കനേഡിയനോ അമേരിക്കക്കാരനോ ആവാം. വൈസ്പ്രസിഡന്റ് പദവി ഒരു രാജ്യത്തെ പ്രതിനിധീകരിച്ചാണ്. ഒരു അമേരിക്കകാരൻ, ഒരു കനേഡിയൻ എന്ന രീതിയിലാണ് വ്യവസ്ഥ ചെയ്തിരിക്കുന്നത്. ഇസ്നയുടെ മജ്ലിസ് ശൂറയി(കൂടിയാലോചനാ സമിതി) ലെ പ്രാതിനിധ്യം ബഹുസ്വരമാണ്. എല്ലാ വിംഗുകളിലെയും ആളുകളുടെ സാന്നിദ്ധ്യം ഇതിൽ ഉറപ്പുവരുത്തുന്നു. കൂടാതെ രൂപീകരണം മുതൽ പ്രസ്ഥാനത്തിന്റെ കൂടെയുള്ള എല്ലാ മെമ്പർമാരും മജ്ലിസ് ശൂറയിലെ അംഗങ്ങളാണ്. സ്റുഡൻസ് വിംഗ്, എഞ്ചിനീയറിംഗ് വിംഗ്, സ്കൂൾ മാനേജ്മെന്റ് വിഭാഗം, ശാസ്ത്രജ്ഞന്മാർ, മീഡിയ വിഭാഗം, വനിതാ സംഘടനകളുടെ നേതാക്കൾ തുടങ്ങിയവയിലെ നേതൃനിരകളും ചേർന്നാണ് മജ്ലിസ് ശൂറ രൂപപ്പെടുത്തിയിരിക്കുന്നത്. 



</doc>
<doc id="182945" url="https://ml.wikipedia.org/wiki?curid=182945" title="ഹ്യൂഗെനോട്ടുകൾ">
ഹ്യൂഗെനോട്ടുകൾ

16-17 നൂറ്റാണ്ടുകളിൽ ഫ്രാൻസിൽ നിലനിന്നിരുന്ന നവീകൃത പ്രൊട്ടസ്റ്റന്റ് ക്രിസ്തീയ സഭയിലെ വിശ്വാസികളായിരുന്നു ഹ്യൂഗെനോട്ടുകൾ. 1530-കളിൽ ജോൺ കാൽവിന്റെ സിദ്ധാന്തങ്ങളിൽ ആകൃഷ്ടരായവരുടെ സമൂഹമായി ഉത്ഭവിച്ച ഇവർക്ക് 1560-കളോടെയാണ് ഹ്യൂഗെനോട്ടുകൾ എന്ന പേരു കിട്ടിയത്. ഫ്രാൻസിലെ പ്രൊട്ടസ്റ്റന്റുകൾക്ക് ലഭിച്ച ഈ പേരിന്റെ പശ്ചാത്തലം വ്യക്തമല്ല. മുൻനൂറ്റാണ്ടുകളിൽ വ്യവസ്ഥാപിത ധാർമ്മികതയെ ധിക്കരിക്കാൻ ശ്രമിച്ചതിനെ തുടർന്ന് അടിച്ചമർത്തപ്പെട്ട 'വാൾഡെൻഷന്മാർ' മുതലായ വിഭാഗങ്ങളുടെ പിന്തുടർച്ചക്കാരെ ഈ നവീകൃതസഭ പ്രത്യേകം ആകർഷിച്ചു. 

16-ആം നൂറ്റാണ്ടിൽ പാശ്ചാത്യക്രിസ്തീയതയിലുണ്ടായ ഛിദ്രത്തെ തുടർന്ന് കത്തോലിക്കാ വിശ്വാസത്തിന് ഔദ്യോഗികാംഗീകാരം കിട്ടിയ ഫ്രാൻസിൽ, കത്തോലിക്കാ ധാർമ്മികതയുടെ നിശിതവിമർശകരായ ഈ വിഭാഗം കഠിനമായ പീഡനത്തിനു വിധേയമായി. 1572-ലെ കുപ്രസിദ്ധമായ "ബർത്തലോമ്യോ പെരുന്നാൾ കൂട്ടക്കൊല" (St. Bartholomew's Day Massacre) ഉൾപ്പെടെയുള്ള പീഡനപരമ്പരക്കിടെ സഹിഷ്ണുതയുടെ ഇടവേളകളും ഇവർക്കു ലഭിച്ചു. 1578-ൽ ഫ്രാൻസിലെ ഹെൻട്രി നാലാമൻ രാജാവ് പുറപ്പെടുവിച്ച "നാന്റിലെ ശാസനം" (Edict of Nantes) ഈ വിഭാഗത്തിന് ആരാധനാസ്വാതന്ത്ര്യവും പൗരാവകാശങ്ങളും അനുവദിച്ചു കൊടുത്തു. എന്നാൽ ആ ശാസനത്തിലെ വ്യവസ്ഥകൾ മിക്കവാറും പാലിക്കപ്പെട്ടില്ല.

ഒരു നൂറ്റാണ്ടിനകം, 1685-ൽ ലൂയി പതിനാലാമൻ രാജാവ്, ഫൊണ്ടെനെബ്ലൂവിൽ പുറപ്പെടുവിച്ച പുതിയ ശാസനം (Edict of Fontainebleau) നാന്റിലെ ശാസനത്തിൽ അനുവദിച്ചിരുന്ന ആനുകൂല്യങ്ങൾ റദ്ദക്കിയതോടെ, പ്രൊട്ടസ്റ്റന്റ് ധാർമ്മികത ഫ്രാൻസിൽ നിയമവിരുദ്ധമായി. അതോടെ വിശ്വാസത്യാഗമോ പ്രവാസമോ അല്ലാതെ ഹ്യൂഗെനോട്ടുകൾക്കു വഴിയില്ലെന്നായി. 17-ആം നൂറ്റാണ്ടിന്റെ അവസാനത്തോടെ, പീഡനങ്ങൾ മൂലം ഇവരിൽ ബഹുഭൂരിപക്ഷവും കത്തോലിക്കാ വിശ്വാസത്തിലേക്കു മടങ്ങുകയോ, ഇംഗ്ലണ്ട്, വേൽസ്, അയർലണ്ട്, ഡെന്മാർക്ക്, സ്വിറ്റ്സർലണ്ട് പ്രഷ്യ, തെക്കൻ ആഫ്രിക്ക, അമേരിക്കൻ ഐക്യനാടുകൾ തുടങ്ങിയ ഇതരദേശങ്ങളിൽ പ്രവാസജീവിതം തെരഞ്ഞെടുക്കുകയോ ചെയ്തു. ഒരു ചെറുന്യൂനപക്ഷം അവരുടെ വിശ്വാസാനുഷ്ടാനങ്ങൾ രഹസ്യത്തിൽ പാലിച്ചുകൊണ്ട് കൊണ്ട് ഫ്രാൻസിൽ തുടർന്നു.

പന്ത്രണ്ടാം നൂറ്റാണ്ടിൽ ഫ്രാൻസിൽ ജീവിച്ചിരുന്ന നവീകർത്താവായ പീറ്റർ വാൽഡോയുടെ (1140-1218) അനുയായികളാണ് വാൾഡെൻഷന്മാർ എന്നറിയപ്പെട്ടത്.


</doc>
<doc id="182955" url="https://ml.wikipedia.org/wiki?curid=182955" title="വേൾഡ് അസംബ്ലി ഓഫ് മുസ്ലിം യൂത്ത്">
വേൾഡ് അസംബ്ലി ഓഫ് മുസ്ലിം യൂത്ത്

ലോകത്തിലെ പ്രമുഖ ഇസ്‌ലാമിക വിദ്യാർഥി- യുവജന സംഘടനയാണ് വമി എന്ന ചുരുക്കപ്പേരിലറിയപ്പെടുന്ന വേൾഡ് അസംബ്ലി ഓഫ് മുസ്ലിം യൂത്ത് (World Assembly of Muslim Youth) . ഐക്യരാഷ്ട്ര സഭയിൽ അഫിലിയേറ്റ് ചെയ്ത സർക്കാറിതര സംഘടന (എൻ .ജി.ഒ) . ഇന്റർ ഫൈത്ത് റിലീജ്യസ് കൗൺസിൽ അംഗം. ഡിപ്പാർട്ട് മെന്റ് ഓഫ് സോഷ്യൽ വെൽഫെയർ അംഗം. . യുവജനങ്ങളെ സാസ്‌കാരികവും വിദ്യാഭ്യാസപരവും ധാർമ്മിക പരവുമായി വളർത്തുകയും ലോകത്തിന് മുമ്പിൽമാതൃകാപരമായി അവരെ ഉയർത്തിക്കൊണ്ടിരിക്കുകയുമാണ് സംഘടനയുടെ ഉദ്ദേശം

വിദ്യാഭ്യാസം, സാമൂഹിക സേവന പ്രവർത്തനങ്ങൾ, പ്രസാദനം, മനുഷ്യാവകാശ പ്രവർത്തനങ്ങൾ, സാമൂഹിക-സാംസ്കാരിക പരിപാടികൾ, സ്ത്രീ ക്ഷേമ പ്രവർത്തനങ്ങൾ മുതലായ വമിക്ക് കീഴിൽ നടക്കുന്നു. വിവിധ തരം ക്യാമ്പുകളും സെമിനാറുകളും സമ്മേളനങ്ങളും വിവിധ രാജ്യങ്ങളിൽ സംഘടിപ്പിച്ചു കൊണ്ടിരിക്കുന്നു. മധ്യ പൗരസ്ത്യൻ ഉത്തരാഫ്രിക്കൻ രാജ്യങ്ങളുമാണ് പ്രധാന പ്രവർത്തന മേഖലകൾ. . അഞ്ചു ഭൂഖണ്ഡങ്ങളിലായി അമ്പതിലധികം രാജ്യങ്ങളിൽ പ്രവർത്തിക്കുന്ന അഞ്ഞൂറോളം വിദ്യാർഥി-യുവജന സംഘടനകൾ വമിയുടെ അംഗീകാരത്തോടെ പ്രവർത്തിക്കുന്നവയാണ്.



</doc>
<doc id="182965" url="https://ml.wikipedia.org/wiki?curid=182965" title="വ്യാകുലമാതാവ്">
വ്യാകുലമാതാവ്

യേശുവിന്റെ അമ്മയായ മറിയത്തെ അവളുടെ ജീവിതത്തിലെ സന്താപങ്ങളുമായി ബന്ധപ്പെടുത്തി വണങ്ങുമ്പോൾ ഉപയോഗിക്കുന്ന പേരാണ് വ്യാകുലമാതാവ്. "വ്യാകുലങ്ങളുടെ അമ്മ", "സപ്തസന്താപങ്ങളുടെ മാതാവ്" എന്നീ പേരുകളിലും ഈ വണക്കത്തിൽ മറിയം അറിയപ്പെടുന്നു. "സന്താപങ്ങളുടെ അമ്മ", കത്തോലിക്കാ സഭയിലെ മരിയൻ കലയുടെ (Marian Art) മുഖ്യപ്രമേയങ്ങളിൽ ഒന്നാണ്. 

മറിയത്തിന്റെ സപ്തസന്താപങ്ങൾ, റോമൻ കത്തോലിക്കാ സഭയിൽ ഏറെ പ്രചാരമുള്ള ഒരു ഭക്ത്യഭ്യാസമാണ്. മാതാവിന്റെ ഏഴു സന്താപങ്ങളെ അനുസ്മരിക്കുന്ന പലതരം പ്രാർത്ഥനകൾ ഈ അഭ്യാസത്തിന്റെ ഭാഗമായുണ്ട്. "വ്യാകുലക്കൊന്ത", അല്ലെങ്കിൽ "സപ്തസന്താപങ്ങളുടെ ജപമാല" അത്തരത്തിൽ ഒരു പ്രാർത്ഥനയാണ്. 

ഇതിന്റെ മറുവശമായി, മറിയത്തിന്റെ സപ്തസന്തോഷങ്ങളുടെ വണക്കവും നിലവിലുണ്ട്.

മാതാവിന്റെ ഏഴു സന്താപങ്ങൾ ഓരോന്നായി ധ്യാനിച്ച്, ഓരോ ധ്യാനത്തിനും ഒടുവിൽ ഒരു "സ്വർഗ്ഗസ്തനായ പിതാവേ" എന്ന ജപവും ഏഴു "നന്മനിറഞ്ഞ മറിയമേ" എന്ന ജപവും ചൊല്ലുക സാധാരണമായ ഒരു ഭക്തകൃത്യമാണ്. ഈ പ്രാർത്ഥനയിൽ ധ്യാനിക്കപ്പെടുന്ന സന്താപങ്ങൾ ഓരോന്നും കത്തോലിക്കാ കലയിൽ ചിത്രീകരിക്കപ്പെട്ടിട്ടുണ്ട്. മറിയത്തിന്റെ സപ്തസന്താപങ്ങളുടെ പട്ടിക ഇതാണ്:-


 മറ്റൊരു മരിയൻ ഭക്ത്യഭ്യാസമായ സാധാരണ ജപമാലയിലെ അഞ്ചു സന്താപരഹസ്യങ്ങളിൽ നിന്നു വ്യത്യസ്തമാണ് ഈ പട്ടിക.


</doc>
<doc id="182968" url="https://ml.wikipedia.org/wiki?curid=182968" title="ആന്ത്രപ്പോയ്ഡ്">
ആന്ത്രപ്പോയ്ഡ്

മനുഷ്യരോടു സാദൃശ്യമുള്ള കുരങ്ങുകളെ ആന്ത്രപ്പോയ്ഡ് എന്നു വിളിക്കുന്നു. ഈ വാക്കിന് "മനുഷ്യസദൃശം", "മനുഷ്യാകാരമുള്ളത്" എന്നീ അർഥങ്ങളാണുള്ളത്. ഈ പ്രത്യേകതകളുള്ള ഗൊറില്ല, ചിമ്പാൻസി, ഒറാങ്ങുട്ടാൻ, ഗിബ്ബൺ എന്നീ ആൾക്കുരങ്ങുകളെ ആന്ത്രപ്പോയ്ഡ് കുരങ്ങുകളെന്നു വിളിക്കുന്നു. സസ്തനികളുടെ ഒരു വർഗമായ പ്രൈമേറ്റുകളുടെ (primates) ഉപവർഗമായ ആന്ത്രപ്പോയ്ഡിയയിൽ തന്നെ മറ്റു കുരങ്ങുകളെയും മനുഷ്യരെയുംകൂടി ഉൾപ്പെടുത്തിയിരിക്കുന്നു. ഈ ഉപവർഗത്തിലെ പോൻജിഡേ (Pongidae) കുടുംബമാണ് ആന്ത്രപ്പോയ്ഡ് കുരങ്ങുകളുടേത്.

ആന്ത്രപ്പോയ്ഡുകൾ സാധാരണ കുരങ്ങുകളിൽനിന്നും ശരീരഘടനാപരമായി വേറിട്ടുനിൽക്കുന്നു. വാൽ, കവിൾസഞ്ചി, ശ്രോണീകിണം (ischial callocity-ഗിബ്ബണുകൾ ഒഴികെ) എന്നിവ ഇവയിൽ കാണപ്പെടുന്നില്ല. കുരങ്ങുകളുടേതിനെക്കാൾ കട്ടികുറഞ്ഞ രോമാവരണമാണ് ഇവയ്ക്കുള്ളത്. ആന്ത്രപ്പോയ്ഡുകളിൽ ഗിബ്ബണുകൾ മാത്രമാണ് കുറഞ്ഞ തോതിലെങ്കിലും കുരങ്ങുകളുമായി സദൃശസ്വഭാവം പ്രകടിപ്പിക്കുന്നത്.

മനുഷ്യരുമായി ഈ ജീവികൾ ശരീരഘടനാസാദൃശ്യം പുലർത്തുന്നത് താഴെപ്പറയുന്ന സവിശേഷതകളിലൂടെയാണ്. ഇവയുടെ മുഖം പരന്നതും മസ്തിഷ്കം വികസിച്ചതുമാണ്. വികാരങ്ങളെ മുഖത്ത് പ്രകടിപ്പിക്കാൻ ഇവയ്ക്കു കഴിവുണ്ട്. മുഖപേശികൾ-പ്രത്യേകിച്ചും ചുണ്ടിലെ പേശികൾ-ചലനക്ഷമങ്ങളാണ്. ബാഹ്യകർണം ചെറുതും ഉറപ്പിക്കപ്പെട്ട സ്ഥിതിയിലുമാണ്. തറയിൽ നിവർന്നു നില്ക്കാൻ ഇവയ്ക്കു കഴിയും. മനുഷ്യരിൽ ദഹനേന്ദ്രിയത്തോട് അനുബന്ധിച്ച് കാണപ്പെടുന്ന വെർമിഫോം അപ്പൻഡിക്സ് ഇവയിലും കണ്ടുവരുന്നു. വാൽ ഇവയിൽ കാണാറില്ല. ഏറ്റവും ശ്രദ്ധേയമായത് മസ്തിഷ്കത്തിന്റെ വികാസമാണ്. വലിപ്പക്കുറവിലല്ലാതെ മനുഷ്യരുടെ മസ്തിഷ്കവുമായി ഇവയുടെ മസ്തിഷ്ക്കത്തിന് ബാഹ്യമായ വ്യത്യാസങ്ങൾ പ്രകടമല്ല.

ഘടനാപരമായ സാദൃശ്യങ്ങളോടൊപ്പം ജീവരസതന്ത്രപരമായ സാദൃശ്യവും ആൾക്കുരങ്ങിനും മനുഷ്യനും തമ്മിലുണ്ട്. മനുഷ്യരിൽ കാണപ്പെടുന്നതുപോലെതന്നെ O,A,B,AB എന്നീ നാലിനം രക്തഗ്രൂപ്പുകൾ ഇവയിലും കണ്ടെത്തിയിട്ടുണ്ട്. 1900-ൽ ഹാൻസ് ഫ്രൈഡെൻത്താൾ മനുഷ്യരക്തം ചിമ്പാൻസിയുടെ രക്തപര്യയനവ്യൂഹത്തിൽ കടത്തിവിട്ടു നടത്തിയ പരീക്ഷണങ്ങൾ വിജയമായിരുന്നു. 1959-ൽ ടി. റോക്സ് നടത്തിയ പഠനങ്ങളിൽ രോഗങ്ങളുടെ കാര്യത്തിലും മനുഷ്യരും മനുഷ്യക്കുരങ്ങുകളും തമ്മിൽ സാദൃശ്യമുണ്ടെന്നു കാണുകയുണ്ടായി. ചിമ്പാൻസി, ഗൊറില്ല എന്നിവയുടെ അണ്ഡം, ബീജാണു എന്നിവ വലിപ്പത്തിലോ ആകൃതിയിലോ മനുഷ്യരുടേതിൽ നിന്നും വിഭിന്നമല്ല. മനുഷ്യരിൽ 46 ക്രോമസോമുകളുള്ളപ്പോൾ ആന്ത്രപ്പോയ്ഡുകളിൽ 48 എണ്ണമുണ്ട്. എന്നാൽ മറ്റു കുരങ്ങുകളിൽ ഇതിന്റെ എണ്ണം 54 മുതൽ 78 വരെയാണ്. ഗർഭകാലദൈർഘ്യത്തിലും മനുഷ്യരും മനുഷ്യക്കുരങ്ങുകളും തമ്മിൽ അടുപ്പം കാണപ്പെടുന്നു (മനുഷ്യൻ-265-280 ദിവസങ്ങൾ, ചിമ്പാൻസി-235, ഒറാങ്ങുട്ടാൻ-275, ഗിബ്ബൺ-210). ആൾക്കുരങ്ങുകളുടെ ഭ്രൂണം മനുഷ്യരുടേതിനോട് തികഞ്ഞ സാദൃശ്യം പുലർത്തുന്നു.

ഇന്നു കാണപ്പെടുന്ന ആന്ത്രപ്പോയ്ഡുകളിൽ ഒരു നല്ല പങ്ക് വൃക്ഷവാസി(Arboreal)കളാണ്. മുൻകാലുകൾക്കു നീളം കൂടുതലുണ്ട്. തള്ളവിരൽ അവികസിതമാണ്. ഇതോടൊപ്പം പിൻകാലുകൾ കുറുകിയവയുമാണ്. ഒറാങ്ങുട്ടാനും ഗിബ്ബണും തികച്ചും വൃക്ഷവാസികളായതിനാൽ ഈ സവിശേഷതകൾ കൂടുതൽ പ്രകടവുമാണ്.

ഗൊറില്ലകൾ സാധാരണയായി തറയിലാണ് പാർക്കുന്നത്. എന്നാൽ അപകടഭീഷണി ഉണ്ടാകുമ്പോൾ ഇവ മരക്കൊമ്പുകളിലേക്കു താമസം മാറ്റാറുണ്ട്. ചിമ്പാൻസിയും ഒറാങ്ങുട്ടാനും കൂടുവയ്ക്കാറുണ്ട്. എന്നാൽ ഗിബ്ബണുകൾ ഇപ്രകാരം കൂടുകളൊന്നും നിർമ്മിക്കാറില്ല.

ആന്ത്രപ്പോയ്ഡുകൾ ഫലവർഗങ്ങൾ, ഇലകൾ, പുഷ്പങ്ങൾ തുടങ്ങി ചെടികളുടെ വിവിധ ഭാഗങ്ങൾ ഭക്ഷിക്കുന്നു. ഗിബ്ബണുകൾ സസ്യാഹാരമാണ് കൂടുതലും ഇഷ്ടപ്പെടുന്നതെങ്കിലും ചിത്രശലഭങ്ങൾ, പക്ഷികൾ, മുട്ടകൾ എന്നിവയും ഭക്ഷിക്കാറുണ്ട്.

പോൻജിഡേ കുടുംബത്തെ ഹൈലോബാറ്റിനേ (Hylobatinae), ഡ്രയോപിത്തെസിനിയ (Dryopithecinae), പോൻജിനേ (Ponginae) എന്നീ മൂന്ന് ഉപകുടുംബങ്ങളായി വർഗീകരിച്ചിരിക്കുന്നു. ഹൈലോബാറ്റിനേ ഉപകുടുംബത്തിൽ ഗിബ്ബണുകളെ ഉൾപ്പെടുത്തിയിരിക്കുന്നു. ഒറാങ്ങുട്ടാൻ, ചിമ്പാൻസി, ഗൊറില്ല എന്നിവ പോൻജിനേ ഉപകുടുംബത്തിലെ അംഗങ്ങളാണ്. ഡ്രയോപിത്തെസിനിയ ഉപകുടുംബത്തിൽ വിലുപ്ത (extinct) പൂർവികരായ കുരങ്ങുകളെയാണ് ഉൾപ്പെടുത്തിയിരിക്കുന്നത്. 



</doc>
<doc id="182998" url="https://ml.wikipedia.org/wiki?curid=182998" title="ഉന്നം">
ഉന്നം

കേരളത്തിൽ കാണപ്പെടുന്ന ഒരിനം ഇലപൊഴിക്കുന്ന ഇടത്തരം വൃക്ഷമാണ് ഉന്നം അഥവാ ചടച്ചി (ശാസ്ത്രീയനാമം: "Grewia tiliifolia" - "ഗ്രൂവിയ ടീലിഫോളിയ"). ടീലിയേസി സസ്യകുടുംബത്തിൽ ഉൾപ്പെടുന്ന ഈ വൃക്ഷം തേക്കിന്റെ അപരനാണ്. ഇന്ത്യ, കിഴക്കൻ ആഫ്രിക്ക, ബർമ്മ, ശ്രീലങ്ക എന്നിവിടങ്ങളിൽ ഇവ കാണപ്പെടുന്നു. വടക്കൻ കേരളത്തിൽ ഇത് ചടച്ചി എന്നും തെക്കൻ കേരളത്തിൽ ഉന്നം എന്നും അറിയപ്പെടുന്നു. കേരളത്തിൽ ഇവ ഇലകൊഴിയും ഈർപ്പവനങ്ങളിലും അപൂർവ്വമായി മാത്രം അർദ്ധഹരിതവനങ്ങളിലും കാണപ്പെടുന്നു. 

ഏകദേശം 13 മുതൽ 19 മീറ്റർ വരെയാണ് സാധാരണയായി ഇവയുടെ ഉയരം. ഏകാന്തരമായ ഇലകൾ 8-15 സെന്റീമീറ്റർ നീളത്തിലും 3-7 സെന്റീമീറ്റർ വീതിയിലും കാണപ്പെടുന്നു. മരത്തിന്റെ പുറംതൊലി ഇരുണ്ട തവിട്ടു നിറത്തിൽ കാണുന്നു. ഫെബ്രുവരി മുതൽ മേയ് മാസം വരെയാണ് പുഷ്പിക്കുന്നത്. ദ്വിലിംഗമായ പൂക്കൾക്ക് മഞ്ഞ നിറമാണുള്ളത്. അഞ്ചു ദളങ്ങളുള്ള പൂക്കൾക്ക് അത്രതന്നെ ബാഹ്യദളങ്ങളും കണുന്നു. പൂക്കളിൽ അനവധി കേസരങ്ങളുണ്ട്. ഇവ സ്വതന്ത്രങ്ങളായി നിൽക്കുന്നു. അണ്ഡാശയം ഉയർന്നു നിൽക്കുന്നവയാണ്. ഇവയുടെ ഫലത്തിലെ കായകൾക്ക് നേർമയുള്ള വെള്ള നിറമാണ്. ഇവ മൂപ്പെത്തുമ്പോൾ ചുവപ്പു കലർന്ന കറുപ്പു നിറമാകുന്നു. ഇവ സ്വാഭാവികമായി പുനരുത്ഭവം നടക്കുന്നു. 

തടി വളരെ ഈടും ഉറപ്പും ബലവും ഉള്ളവയാണ്. തടിയുടെ നിറം തേക്കിനു വളരെ സമമാണ്. ഫർണിച്ചറുകൾക്കും വീടുനിർമ്മാണത്തിനും തടി ഉപയോഗയോഗ്യമാണ്. നാട്ടിൻപുറങ്ങളിൽ മരം വിരളമാണ്. 

മരത്തിന്റെ തൊലിക്ക് ഔഷധഗുണമുണ്ട്. തൊലിയുടെ ചാറിൽ ചാമമാവ് ചേർത്ത് കഴിക്കുന്നത് അർശ്ശസിനു പ്രതിവിധിയാണ്. കായ ഭക്ഷ്യയോഗ്യമാണ്.


</doc>
<doc id="183002" url="https://ml.wikipedia.org/wiki?curid=183002" title="തബല ഇന്നർസൈറ്റ്">
തബല ഇന്നർസൈറ്റ്

അന്ധരായ സംഗീത വിദ്യാർഥികൾക്ക് ബ്രെയിലി ലിപിയിൽ തബലയുടെ താള പദ്ധതികളും സ്വരസ്ഥാനങ്ങളും രേഖപ്പെടുത്തിയ പുസ്തകമാണ് തബല ഇന്നർസൈറ്റ്. കൊൽക്കത്തയിലെ ധ്വനി അക്കാദമി ഓഫ് പെർക്കഷൻ മ്യൂസിക് രാമകൃഷ്ണ മിഷനുമായി ചേർന്നാണ് ഇത് തയ്യാറാക്കിയത്. 80 പേജുള്ള പുസ്തകം ഇംഗ്ലീഷ്, ഹിന്ദി, ബംഗാളി ഭാഷകളിലും ലഭിക്കും.

തബല പഠനത്തിന് സഹായിക്കുന്ന പുസ്തകം ബ്രെയിലി ലിപിയിൽ ഇറക്കുന്നത് ആദ്യമായാണ്. ധ്വനി അക്കാദമി നടത്തുന്ന അഭിജിത് ബാനർജിയാണ് ഈ പദ്ധതിക്ക് നേതൃത്ത്വം നൽകിയത്. 


</doc>
<doc id="183005" url="https://ml.wikipedia.org/wiki?curid=183005" title="അഖിലേഷ് യാദവ്">
അഖിലേഷ് യാദവ്

ഇന്ത്യയിലെ ഒരു രാഷ്ട്രീയ നേതാവും ഉത്തർപ്രദേശ് മുൻ മുഖ്യമന്ത്രിയുമാണ് അഖിലേഷ് യാദവ് (ജനനം: 1973 ജൂലൈ 1). സമാജ്‌വാദി പാർട്ടി|സമാജ്‌വാദി പാർട്ടിയുടെ സമുന്നത നേതാവായ മുലായാം സിംഗ് യാദവിന്റെ മകനാണ് ഇദ്ദേഹം.

ധോൽപുർ സൈനിക സ്‌കൂളിലാണ് അഖിലേഷ് വിദ്യാഭ്യാസം പൂർത്തിയാക്കിയത്. മൈസൂർ സർവകലാശാലയിലെ ജയചാമരാജേന്ദ്ര കോളേജിൽ നിന്ന് എൻജിനീയറിങ് ബിരുദവും സിഡ്‌നി സർവകലാശാലയിൽ നിന്ന് പരിസ്ഥിതി എൻജിനീയറിങ്ങിൽ ബിരുദാനന്തര ബിരുദവും നേടി. 

മുലായത്തിന്റ മണ്ഡലമായ കാനൗജിൽ 2000-ലെ ഉപതിരഞ്ഞെടുപ്പിൽ ലോക്‌സഭയിലേക്ക് മത്സരിച്ചു വിജയിച്ചതാണ് തിരഞ്ഞെടുപ്പു രാഷ്ട്രീയത്തിലെ അഖിലേഷിന്റെ ആദ്യചുവട്. 2004-ലും 2009-ലും ഇതേ മണ്ഡലത്തിൽ വിജയം ആവർത്തിക്കുവാൻ ഇദ്ദേഹത്തിനു സാധിച്ചു. 
2009-ൽ കനൗജിനൊപ്പം ഫിറോസാബാദ് മണ്ഡലത്തിലും അഖിലേഷ് വിജയിച്ചിരുന്നു.2009 ജൂണിൽ പാർട്ടിയുടെ സംസ്ഥാന അധ്യക്ഷനായി. രണ്ടു മണ്ഡലങ്ങളിൽ ജയിച്ചിരുന്നതിനാൽ ഫിറോസാബാദ് ഒഴിവാക്കി ഭാര്യ ഡിമ്പിളിനെ മത്സരിപ്പിച്ചുവെങ്കിലും 2009 നവംബറിൽ നടന്ന ഉപതെരഞ്ഞെടുപ്പിൽ 85,000-ൽ പരം വോട്ടുകൾക്ക് കോൺഗ്രസ്സിലെ രാജ് ബബ്ബാറിനോട് ഇവർ പരാജയപ്പെട്ടു. അഖിലേഷിന്റെ രാഷ്ടീയഗതിയിൽ തിരിച്ചടിയായ ഒരു സംഭവമായിരുന്നു ഇത്. എന്നാൽ 2012-ലെ നിയമസഭാ തെരഞ്ഞെടുപ്പിൽ സമാജ്‌വാദി പാർട്ടി നേടിയ വിജയത്തിന്റെ പ്രധാന ഘടകമായി രാഷ്ട്രീയ നിരീക്ഷകരും മാധ്യമങ്ങളും വീക്ഷിച്ചത് ഇദ്ദേഹത്തിന്റെ രാഷ്ടീയ തന്ത്രങ്ങളാണ്. 


</doc>
<doc id="183007" url="https://ml.wikipedia.org/wiki?curid=183007" title="കാത്താറിസം">
കാത്താറിസം

പൊതുവർഷം പതിനൊന്നാം നൂറ്റാണ്ടിൽ ദക്ഷിണഫ്രാൻസിലെ ലാങ്ഡോക് പ്രദേശത്തും യൂറോപ്പിന്റെ മറ്റു ചില ഭാഗങ്ങളിലും പ്രത്യക്ഷപ്പെട്ട്, പന്ത്രണ്ടാം നൂറ്റാണ്ടിലും പതിമൂന്നാം നൂറ്റാണ്ടിന്റെ ആരംഭദശകങ്ങളിലും പുഷ്ടിപ്രാപിച്ച ഒരു ക്രിസ്തീയ വിമത മുന്നേറ്റമായിരുന്നു കാത്താറിസം. തെക്കൻ ഫ്രാൻസിൽ ഇവരുടെ ശക്തികേന്ദ്രമായിരുന്ന അൽബി എന്ന സ്ഥലവുമായി ബന്ധപ്പെടുത്തി, "അൽബിജൻഷ്യന്മാർ" എന്ന പേരിലും ഇതിന്റെ അനുയായികൾ അറിയപ്പെട്ടിരുന്നു. ഈ പ്രസ്ഥാനത്തിന്റെ ആശയങ്ങളിൽ ദ്വന്ദവാദത്തിന്റേയും ജ്ഞാനവാദത്തിന്റേയും ഘടകങ്ങൾ അടങ്ങിയിരുന്നു. പതിമൂന്നാം നൂറ്റാണ്ടിന്റെ ആദ്യദശകങ്ങളിലെ കാത്താർ വിരുദ്ധ കുരിശുയുദ്ധത്തിന്റേയും മതദ്രോഹവിചാരകന്മാരുടെ മേൽനോട്ടത്തിൽ നടന്ന വേട്ടയാടലിന്റെയും ഫലമായി ഈ പ്രസ്ഥാനം ഇല്ലാതായി. 

മദ്ധ്യയുഗങ്ങളിൽ പാശ്ചാത്യക്രിസ്തീയതയിൽ പ്രചരിച്ച 'വേദവ്യതിചലനങ്ങളിൽ' ഏറ്റവും വലുതും ശ്രദ്ധേയവുമായിരുന്നു കാത്താറിസം. പൗരസ്ത്യദേശങ്ങളിൽ നിന്ന് ബാൾക്കൻ നാടുകൾ വഴി തെക്കൻ ഇറ്റലിയിലും തെക്കൻ ഫ്രാൻസിലും എത്തിയ ഈ വിശ്വാസധാരയുടെ പ്രചാരത്തിൽ, കുരിശുയോദ്ധാക്കളും, വ്യാപാരിസംഘങ്ങളും, നാടോടിഗായകരും (Troubadours) പങ്കുവഹിച്ചിട്ടുണ്ട്. കാത്താറിസത്തിന്റെ വേരുകൾ അർമീനിയയിലെ പോളിഷൻ (Paulician) മുന്നേറ്റത്തിലും അതിന്റെ സ്വാധീനത്തിൽ ബൾഗേറിയയിൽ പ്രചരിച്ച ബൊഗോമിൽ പ്രസ്ഥാനത്തിലും ആണ്. കലർപ്പില്ലാത്തവർ എന്നർത്ഥമുള്ള കാത്താറുകൾ എന്ന പേര് ഈ മുന്നേറ്റത്തെ വിശേഷിപ്പിക്കാൻ നൂറ്റാണ്ടുകളായി ഉപയോഗിക്കപ്പെടുന്നുണ്ടെങ്കിലും, അതിന്റെ അനുയായികൾ സ്വയം അങ്ങനെ വിശേഷിപ്പിച്ചിരുന്നോ എന്നറിയാൻ വഴിയില്ല. കാത്താറികളുടെ രചനകളിൽ "നല്ല മനുഷ്യർ" എന്നർത്ഥമുള്ള "ബോൺ ഹോമ്മെസ്", "നല്ല ക്രിസ്ത്യാനികൾ" എന്നീ പേരുകളിലാണ് അവർ സ്വയം വിശേഷിപ്പിക്കുന്നത്.

കാത്താർ വിശ്വാസങ്ങളെക്കുറിച്ചുള്ള അവരുടെ തന്നെ സാക്ഷ്യങ്ങൾ നശിപ്പിക്കപ്പെട്ടതിനാൽ, ഈ വിമതധാർമ്മികതയുടെ സ്വഭാവത്തെക്കുറിച്ചറിയാൻ അതിന്റെ വിമർശകരുടെ രചനകൾ മാത്രമാണ് ആശ്രയം. 

മനിക്കേയന്മാരെപ്പോലെ, പ്രപഞ്ചനാടകത്തെ നന്മതിന്മകളുടെ പോരാട്ടമായി ചിത്രീകരിക്കുന്ന ഒരുതരം ദ്വന്ദവാദ ദൈവശാസ്ത്രമായിരുന്നു കാത്താറുകളുടേത്. ജ്ഞാനവാദികളെപ്പോലെ പഴയനിയമത്തിലെ യഹോവയെ ദുഷ്ടദൈവമായി തള്ളിയ അവർ പുതിയനിയമത്തിലെ കാരുണ്യമൂർത്തിയായ ദൈവത്തെ മാത്രം മാനിച്ചു. അവരുടെ സങ്കല്പത്തിൽ ദൃശ്യലോകത്തിന്റെ സ്രഷ്ടാവ് നന്മസമ്പൂർണ്ണനായ ദൈവമല്ല പഴയനിയമത്തിലെ ദുഷ്ടദൈവമാണ്. കത്തോലിക്കാ സഭയുടെ വിശുദ്ധചിഹ്നവും യേശുവിന്റെ ആത്മത്യാഗത്തിന്റെ പ്രതീകവുമായിരുന്ന കുരിശും വിശുദ്ധ കുർബ്ബാനയിലെ ബലിയപ്പവും പോലും ദ്രവ്യമായതു കൊണ്ട് തിന്മ തന്നെയാകുന്നു. എല്ലാ മാംസവും ദ്രവ്യമാകയാൽ തിന്മയും, അതിനോടുള്ള സമ്പർക്കം അവിശുദ്ധവും ആകുന്നു. അതിനാൽ ഇണചേരലിനേയും കാത്താറികൾ അവിശുദ്ധകൃത്യമായി എണ്ണി. അവരുടെ ദൃഷ്ടിയിൽ, ആദിമാതാപിതാക്കളുടെ പാപം ഇണചേരലായിരുന്നു. വ്യവസ്ഥാപിതസഭയുടെ ത്രിത്വസങ്കല്പത്തിലോ യേശുവിന്റെ കന്യാജനനത്തിലോ, പ്രതിമാവണക്കത്തിലോ ഒന്നും അവർ വിശ്വസിച്ചില്ല. വിശുദ്ധ കുർബ്ബാനയിലെ ബലിവസ്തുക്കൾക്ക് യേശുവിന്റെ ശരീരരക്തങ്ങളായി രൂപാന്തരം സംഭവിക്കുന്നെന്നും അവർ കരുതിയില്ല. അവരുടെ സങ്കല്പത്തിൽ, യേശുക്രിസ്തു ഒരു മാലാഖ ആണെങ്കിലും, ദൈവികസ്വത്വത്തിന്റെ ഭാഗമല്ല.

പുതിയനിയമത്തിലെ ഗിരിപ്രഭാഷണമായിരുന്നു കാത്താർ സാന്മാർഗ്ഗികതയുടെ അടിത്തറ. സ്വകാര്യസ്വത്തിനേയും സമ്പത്തിലുള്ള ഭ്രമത്തേയും അവർ വെറുത്തു. വധശിക്ഷയെ കാത്താറികൾ കൊലപാതകമായി കണക്കാക്കി. അവരുടെ സങ്കല്പത്തിലെ മരണാനന്തരജീവിതത്തിൽ നരകവും ശുദ്ധീകരണസ്ഥലവും ഇല്ലായിരുന്നു. ദൈവം ഒടുവിൽ എല്ലാ ആത്മാക്കളേയും ജന്മാന്തരങ്ങളിലൂടെയെങ്കിലും രക്ഷിച്ച്, തിന്മയുടെ മേൽ അന്തിമവിജയം നേടുമെന്ന് അവർ കരുതി. പാപാവസ്ഥയിൽ മരിക്കുന്ന മനുഷ്യർ മൃഗങ്ങളായി പുനർജ്ജനിക്കുമെന്നും കാത്താറികൾ വിശ്വസിച്ചിരുന്നു. അതിനാൽ ഇവർ മുട്ടയും പാലും മാസവും ആഹരിച്ചിരുന്നില്ല. ലൈംഗികതയോടുള്ള വെറുപ്പും ഈ ആഹാരനിഷ്ഠക്കു പിന്നിൽ ഉണ്ടായിരുന്നു. മത്സ്യങ്ങളിൽ ലൈംഗികപ്രജനനം ഇല്ല എന്ന വിശ്വാസം മൂലം മത്സ്യാഹാരം ഇവർക്കു വർജ്ജ്യമല്ലായിരുന്നു. 

മരണാനന്തരരക്ഷക്കായി കാത്താറികൾ അവരുടെ വിശ്വാസികൾക്ക് ഒരുതരം സാന്ത്വനശുശ്രൂഷ നൽകിയിരുന്നു. അതു ലഭിക്കാതെ മരിക്കുന്നവർക്ക് സ്വർഗ്ഗപ്രാപ്തി സാദ്ധ്യമല്ലെന്ന് അവർ വിശ്വസിച്ചിരുന്നു. എങ്കിലും ആയുസ്സിൽ ഒരിക്കൽ മാത്രം സ്വീകരിക്കാൻ സാധിക്കുന്ന ആ സാന്ത്വനശുശ്രൂഷയുടെ സ്വീകരണം അതിവാർദ്ധക്യത്തോളമോ മരണം ഉറപ്പാകും വരേയോ അവർ മാറ്റി വച്ചു. ആ ശുശ്രൂഷ ലഭിച്ച ആസന്നമരണന്റെ സുഖപ്രാപ്തി വലിയ നിർഭാഗ്യമായി അവർ കരുതി. അത്തരം സാഹചര്യത്തിൽ, വിശ്വാസിയോട് ഭക്ഷണം ഉപേക്ഷിച്ചു വിശന്നു മരിക്കാൻ ഉപദേശിക്കുകയോ, അയാളുടെ സമ്മതം വാങ്ങിയ ശേഷം ഞെക്കിക്കൊല്ലുകയോ ചെയ്തിരുന്നതായും പറയപ്പെടുന്നു.

സഭാനേതൃത്വത്തിൽ നിലവിലിരുന്ന അഴിമതിയും ലൗകികതയും കത്താർ വിശ്വാസത്തിന്റെ വളർച്ചയെ സഹായിച്ചു. മദ്ധ്യപൂർവദേശത്തെ വിശുദ്ധഭൂമികൾ പിടിച്ചെടുക്കാനായി നടത്തിയ കുരിശുയുദ്ധങ്ങളുടെ പരാജയം സാമാന്യജങ്ങളിൽ ഉളവാക്കിയ നിരാശയും പുതിയ വിശ്വാസത്തിന്റെ വളർച്ചയ്ക്കുതകി. വ്യവസ്ഥാപിതക്രിസ്തീയതയുടെ ആചാരാനുഷ്ഠാനങ്ങളേയും അധികാരഘടനയേയും ലോകവ്യഗ്രതയേയും കാത്താറികൾ നിശിതമായി വിമർശിച്ചു. മാർപ്പാപ്പ റോമിലെ ആദ്യത്തെ മെത്രാനായിരുന്ന ക്രിസ്തുശിഷ്യൻ പത്രോസിന്റെ പിൻഗാമി ആണെന്ന അവകാശവാദം കാത്താറികൾ തള്ളി. പത്രോസ് റോം സന്ദർശിക്കുക പോലും ചെയ്തിട്ടില്ലെന്നും മാർപ്പാപ്പ പിൻപറ്റുന്നത് റോമൻ ചക്രവർത്തിമാരുടെ പൈതൃകമാണെന്നും അവർ കരുതി. തലചായ്ക്കാൻ ഇടമില്ലാതെ നിർദ്ധനനായിരുന്ന യേശുവിന്റെ പേരിൽ സഭാനേതാക്കളായ മാർപ്പാപ്പായും മെത്രാന്മാരും പ്രഭുപദവിയുടെ പ്രതാപൈശ്വര്യങ്ങളുമായി കൊട്ടാരങ്ങളിൽ വാഴുന്നതിനെ അവർ വിമർശിച്ചു. സഭാനേതൃത്വത്തെ അവർ ഫരിസേയസംഘമെന്നും, വെളിപാടു പുസ്തകത്തിൽ പറയുന്ന "ബാബിലോൺ വേശ്യ" എന്നും സാത്താന്റെ സിനഗോഗ് എന്നും വിളിച്ചു. ദണ്ഡവിമോചനത്തേയും അത്ഭുതങ്ങളേയും സംബന്ധിച്ച സഭയുടെ അവകാശവാദങ്ങളേയും കാത്താറികൾ പരിഹസിച്ചു.

ദക്ഷിണഫ്രാൻസിൽ കാത്താറികളുടെ ശക്തികേന്ദ്രമായിരുന്ന ലാങ്ഡോക്ക് പ്രദേശത്ത് ഫ്രെഞ്ചു ചക്രവർത്തിമാർക്ക് നാമമാത്ര നിയന്ത്രണമേ ഉണ്ടായിരുന്നുള്ളു. യഥാർത്ഥ അധികാരം അവിടത്തെ പ്രാദേശിക പ്രഭുക്കൾക്കായിരുന്നു. കണക്കറ്റ സ്വത്ത് കൈയ്യടക്കി വച്ചിരുന്ന പൗരോഹിത്യത്തിന്റെ അധികാരക്ഷയം ഈ പ്രഭുക്കളിൽ മിക്കവരും അഭികാമ്യമായി കരുതിയിരുന്നു. ദക്ഷിണഫ്രാൻസിലെ ശക്തനായ അധികാരി ടൂളൂസിലെ റെയ്മണ്ട് നാലാമൻ ഉൾപ്പെടെ, മിക്കവാറും പ്രദേശാധികാരികൾ കാത്താറികളുടെ പുരോഹിതവിരുദ്ധ-സുവിശേഷത്തെ പിന്തുണക്കാൻ ഇത് ഇടയാക്കി. അതിനാൽ കാത്താറികളെ അമർച്ച ചെയ്യാനുള്ള സഭാനേതൃത്വത്തിന്റെ ശ്രമങ്ങളെല്ലാം പരാജയപ്പെട്ടു. ഇംഗ്ലണ്ടുമായി നിരന്തരം ഉണ്ടായിക്കൊണ്ടിരുന്ന സംഘർഷത്തിനിടെ മറ്റൊരു സമരമുഖം തുറക്കാൻ ഫ്രഞ്ചു രാജാക്കന്മാർക്കുണ്ടായിരുന്ന മടിയും കാത്താറുകളെ സഹായിച്ചു.

കാത്താറികളെ അനുനയമോ ബലപ്രയോഗമോ വഴി വരുതിയിലാക്കുകയെന്ന ലക്ഷ്യവുമായി ദക്ഷിണഫ്രാൻസിലെത്തിയ മാർപ്പാപ്പായുടെ ദൂതന്മാരെ സഹായിക്കാൻ ടൂളൂസിന്റെ റെയ്മണ്ട് ഉൾപ്പെടെയുള്ള പ്രദേശാധികാരികൾ വിസമ്മതിച്ചതിനാൽ, പന്ത്രണ്ടാം നൂറ്റാണ്ടിൽ ഈ പ്രസ്ഥാനം ശക്തിയാർജ്ജിച്ചു. 1198-ൽ വാഴ്ച തുടങ്ങിയ ഇന്നസെന്റെ മൂന്നാമൻ മാർപ്പാപ്പ ഈ സ്ഥിതിയിൽ ആശങ്കാകുലനായി. അധികാരം ഏറ്റെടുത്ത് രണ്ടു മാസത്തിനകം, ദക്ഷിണഫ്രാൻസിൽ ഗാസ്കനിയിലെ ഔക്ക് അതിരൂപതയുടെ മെത്രാപ്പോലീത്തക്ക് മാർപ്പാപ്പ ഇങ്ങനെ എഴുതി:-

എന്നാൽ, കാത്താർ മേഖലയിൽ കത്തോലിക്കാവിശ്വാസം പുനഃസ്ഥാപിക്കാൻ വേണ്ട നടപടികൾ സ്വീകരിക്കാനുള്ള മാർപ്പാപ്പായുടെ ഈ അഭ്യർത്ഥന, കാത്താറി വിശ്വാസത്തിന്റെ ജനപ്രീതി അറിഞ്ഞിരുന്ന പ്രാദേശിക സഭാനേതൃത്വം ചെവിക്കൊണ്ടില്ല. മദ്ധ്യയുഗങ്ങളിലെ പ്രഖ്യാത ക്രിസ്തീയതാപസനും സഭാനവീകർത്താവുമായ വിശുദ്ധ ഡൊമിനിക്കിന്റെ നേതൃത്വത്തിലുള്ള വിശ്വാസപ്രഘോഷണം വഴി കാത്താറിസത്തെ ഇല്ലായ്മ ചെയ്യാനുള്ള ശ്രമങ്ങളും നടന്നു. എന്നാൽ അതിനിടെ 1208-ൽ മാർപ്പാപ്പായുടെ ദൂതൻ കാസ്റ്റിൽനൗവിലെ പീറ്റർ, ടൂളൂസിലെ പ്രഭുവിന്റെ കൊട്ടാരത്തിൽ കൊല്ലപ്പെട്ടത് കാര്യങ്ങൾ വഷളാക്കി.

മാർപ്പാപ്പയുടെ ദൂതന്റെ വധം മൂലം പരക്കെയുണ്ടായ സംഭ്രാന്തി മുതലെടുത്ത്, കാത്താറുകൾക്കെതിരെ 'കുരിശുയുദ്ധം' നടത്താനുള്ള നടപടികൾ സഭാനേതൃത്വം ആരംഭിച്ചു. ഈ യുദ്ധത്തിന്റെ സൈനികനേതൃത്വം കത്തോലിക്കാ മതതീവ്രതയിൽ അഗ്രഗണ്യനും പിൽക്കാലത്ത് കത്തോലിക്കാ സഭ വിശുദ്ധപദവി നൽകി ബഹുമാനിച്ചവനുമായ സൈമൻ ഡി മോൺ ഫർട്ടിനായിരുന്നു. ഇരുപതു വർഷം ദീർഘിച്ച ഈ യുദ്ധം വമ്പിച്ച നാശനഷ്ടങ്ങൾ വരുത്തുകയും ഒട്ടേറെ ക്രൂരതകൾക്ക് അവസരമാവുകയും ചെയ്തു.

1229-ൽ ഒപ്പിട്ട പാരിസിലെ സന്ധി, 'കുരിശുയുദ്ധം' അവസാനിപ്പിച്ചു. ടൂളൂസിലെ പുതിയ അധികാരി റെയ്മണ്ട് ആറാമൻ കത്തോലിക്കാ സഭയോടു വിധേയത്വം പ്രഖ്യാപിച്ചു. അധികാരിയുടെ ഒരു മകളെ ഫ്രെഞ്ചു ചക്രവർത്തിയുടെ സഹോദരന്മാരിൽ ഒരുവനു വിവാഹം കഴിച്ചു കൊടുക്കാമെന്ന വ്യവസ്ഥയും സന്ധിയിൽ ഉൾപ്പെട്ടിരുന്നു.

ഫ്രെഞ്ചുരാജശാസനത്തിനു നാമമാത്രനിയന്ത്രണം ഉണ്ടായിരുന്ന ദക്ഷിണഫ്രാൻസിലെ ലാങ്ഡോക്ക് ഫ്രാൻസിന്റെ സമ്പൂർണ്ണനിയന്ത്രണത്തിൽ വന്നുവെന്നത് കാത്താർ കുരിശുയുദ്ധത്തിന്റെ ഫലങ്ങളിൽ ഒന്നാണ്. ഫ്രെഞ്ച് അധികാരത്തിന് ഇതുവഴി മദ്ധ്യധരണിക്കടിലിലേക്ക് വഴി തുറന്നുകിട്ടി. കാത്താർ വിരുദ്ധ യുദ്ധത്തിന്റെ സമാപ്തിയെ തുടർന്ന് വിളിച്ചു കൂട്ടപ്പെട്ട ടൂളൂസിലെ സഭാസമ്മേളനം, കാത്താർ വിശ്വാസം ഉൾപ്പെടെയുള്ള വേദവിരുദ്ധതകളെ തുടച്ചു നീക്കാൻ കണിശമായ തീരുമാനങ്ങൾ എടുത്തു. പുരോഹിതരല്ലാത്തവർ വേദപുസ്തകം കൈവശം വയ്ക്കുന്നതിനുള്ള വിലക്ക് അതിലൊന്നായിരുന്നു.
കത്താറുകൾക്കെതിരെയുള്ള കുരിശുയുദ്ധത്തിന്റെ ഭാഗമായാണ് കത്തോലിക്കാ സഭ മതദ്രോഹവിചാരണകളെ വിശ്വാസപരിരക്ഷണത്തിനുള്ള ആയുധമെന്ന നിലയിൽ വ്യാപകവും ആസൂത്രിതവുമായ രീതിയിൽ ഉപയോഗിക്കാൻ തുടങ്ങിയത്. പാശ്ചാത്യക്രിസ്തീയതയുടെ ശൈഥില്യത്തെ മൂന്നു നൂറ്റാണ്ടു വൈകിക്കാൻ ഈ നടപടി സഹായിച്ചു.

മാംസാഹാരം വർജ്ജിക്കുന്നവരും ശപഥങ്ങളിലും അസത്യഭാഷണത്തിലും ഏർപ്പെടാത്തവരുമായി കാത്താറുകൾ അറിയപ്പെട്ടിരുന്നു. കാത്താർ 'വേദവ്യതിചലനം' ആരോപിക്കപ്പെട്ട് കോടതിയിൽ ഹാജരാക്കപ്പെട്ട ഒരുവൻ, താൻ മാസാഹാരിയും നുണയനും ആണയിടുന്നവനും ആയതിനാൽ "നല്ല കത്തോലിക്കൻ" ആണെന്നു ശഠിച്ചതായി മതദ്രോഹവിചാരകർ രേഖപ്പെടുത്തിയിട്ടുണ്ട്.

കാത്താർ മേഖലയിലെ കീഴടങ്ങിയ ആദ്യനഗരങ്ങളിലൊന്നായ ബെസീയേഴ്സിൽ പ്രവേശിച്ച കുരിശുയോദ്ധാക്കൾ, അവിടെയുള്ള കത്തോലിക്കരെ ജീവിക്കാൻ അനുവദിക്കാമോ എന്നു മാർപ്പാപ്പയുടെ പ്രതിനിധിയോട് ചോദിച്ചുവെന്നും "എല്ലാവരേയും കൊല്ലുക; തനിക്കുള്ളവരെ ദൈവത്തിനറിയാം" എന്ന മറുപടി കിട്ടിയെന്നും പറയപ്പെടുന്നു. കാത്താറുകൾ കത്തോലിക്കർ എന്നവകാശപ്പെട്ട് രക്ഷപേട്ടേക്കുമെന്ന ഭയമായിരുന്നത്രെ ഈ തീരുമാനത്തിനു കാരണം.


</doc>
<doc id="183021" url="https://ml.wikipedia.org/wiki?curid=183021" title="പള്ളിക്കാട്">
പള്ളിക്കാട്

മുസ്ലിം ശ്മശാനങ്ങളുടെ മലയാളനാമമാണ് പള്ളിക്കാട് അഥവാ പള്ളിപ്പറമ്പ്. സാധാരണയായി മുസ്ലിം പള്ളികളോട് ചേർന്ന് സ്ഥിതി ചെയ്യുന്നതിനാലാണ് ഈ പേരുകൾ സിദ്ധിച്ചിട്ടുള്ളത്. സാധാരണയായി "ഖബ്റുകൾ" (ശവക്കല്ലറ) തെക്കുവടക്കായിട്ടാണ് കുഴിക്കാറുള്ളത്. തല വടക്കുഭാഗത്തായിവരുന്ന രീതിയിലാണ് ഇത് ഉണ്ടാവുക. ഓരോ ഖബ്റിനടുത്തും അടയാളക്കല്ലുകൾ സ്ഥാപിക്കുകയോ എന്തെങ്കിലും ചെടികൾ വെച്ചുപിടിപ്പിക്കുകയോ ചെയ്യാറുണ്ട്. മൈലാഞ്ചിച്ചെടികളാണ് സാധാരണയായി ഇത്തരത്തിൽ വെച്ചുപിടിപ്പിക്കുന്നത്. അടയാളക്കല്ലിന് "മീസാൻ കല്ല്" എന്നാണ് പറയുന്നത്.


</doc>
<doc id="183024" url="https://ml.wikipedia.org/wiki?curid=183024" title="ആൻജിയോഗ്രാഫി">
ആൻജിയോഗ്രാഫി

രക്തധമനികളുടെ പടം എടുക്കുന്ന പ്രക്രിയയെ ആൻജിയോ ഗ്രാഫി എന്നു പറയുന്നു. (ആൻജിയോ = രക്തധമനി. ഗ്രാഫി = ചിത്രണം) രക്തധമനികൾക്കകത്ത് ചെറിയ പ്ലാസ്റ്റിക്ക് കുഴലുകൾ അനായാസമായി കടത്താമെന്ന് 1929-ൽ ജർമൻ ശാസ്ത്രജ്ഞനായ വേർണർ ഫോഴ്സ്മാൻ (Werner Forssman) കണ്ടുപിടിച്ചു. തന്റെ സ്വന്തം കയ്യിലെ രക്തധമനിവഴി ഒരു പ്ലാസ്റ്റിക്ക് കുഴൽ കടത്തി അത് ഹൃദയത്തിന്റെ വലത്തേ മേലറവരെ എത്തിച്ച്, അതുകൊണ്ട് ഒരു അപകടവും വരില്ലെന്നു ഇദ്ദേഹം തെളിയിച്ചു. ഇതിനായി ഉപയോഗിക്കുന്ന പ്രത്യേക പ്ലാസ്റ്റിക്ക് കുഴലുകളാണ് കത്തീറ്റർ എന്ന് അറിയപ്പെടുന്നത്.

ഇങ്ങനെ കടത്തുന്ന പ്ലാസ്റ്റിക്ക് കുഴൽ വഴി രക്തക്കുഴലുകളിലെയും, ഹൃദയത്തിന്റെ എല്ലാ അറകളിലെയും രക്തത്തിലെ പ്രാണവായുവിന്റെയും കാർബൺ ഡൈഓക്സൈഡിന്റെയും അളവ് തിട്ടപ്പെടുത്താൻ കഴിയും. മാത്രമല്ല അവിടങ്ങളിലെ രക്തസമ്മർദം കൃത്യമായി അളക്കാനും സാധിക്കും. ഈ പ്രക്രിയയാണ് കത്തീറ്ററൈസേഷൻ (Catheterization) എന്നറിയപ്പെടുന്നത്. 1947-ൽ ഷാവേസ് (Chavez) എന്ന ശാസ്ത്രജ്ഞൻ രക്തക്കുഴലുകളിലൂടെ കടത്തിയ കത്തീറ്റർ വഴി അയോഡിൻ കലർന്ന ലായനി കുത്തിവച്ച് രക്തധമനിയുടെ പടം എക്സ്റേ വഴി എടുക്കാമെന്നു കണ്ടുപിടിച്ചു. ഇതാണ് ആൻജിയോഗ്രാം. ശരീരത്തിന്റെ വിവിധ ഭാഗങ്ങളിലുള്ള രക്തധമനികളുടെ പടം എടുത്താൽ അവിടേയ്ക്കുള്ള രക്തധമനികളുടെ ഘടനയെപ്പറ്റിയും രക്തചംക്രമണത്തെപ്പറ്റിയും കൃത്യമായ അറിവ് സമ്പാദിക്കാമെന്ന് ഗവേഷകർ മനസ്സിലാക്കി. ഇന്ന് ശരീരത്തിന്റെ വിവിധ ഭാഗങ്ങളിലേക്കുള്ള രക്തധമനികളുടെ ആൻജിയോഗ്രാഫുകൾ രോഗനിർണയത്തിനുള്ള ഒരു സാധാരണ പരിശോധനാമാർഗ്ഗമാണ്. കഴിഞ്ഞ രണ്ടുപതിറ്റാണ്ടുകാലത്ത് ശരീരത്തിനുള്ളിലെ അവയവങ്ങളുടെ പടം എടുക്കാനായുള്ള പല നൂതന മാർഗങ്ങളും കണ്ടുപിടിക്കുകയും വളരെ സാധാരണമാവുകയും ചെയ്തിട്ടുണ്ട്. എം.ആർ.എ. സ്കാനും, എം.ആർ.ഐ. സ്കാനും സി.ടിയുമാണ് ഈ നൂതന പരിശോധനാമാർഗങ്ങൾ. ഇവ ഉപയോഗിച്ച് കത്തീറ്ററുകൾ രക്തധമനി വഴി കടത്താതെതന്നെ ശരീരത്തിന്റെ വിവിധ ഭാഗങ്ങളിലുള്ള രക്തക്കുഴലുകളുടെ ആൻജിയോഗ്രാം എടുക്കാനുള്ള സംവിധാനമുണ്ട്.

ശരീരത്തിലെ ഓരോ ഭാഗത്തെയും രക്തധമനികളുടെ പടം ആ രക്തധമനിയുടെ പേരിനോടു ചേർത്താണ് അറിയപ്പെടുന്നത്. ഉദാഹരണമായി 


രക്തധമനികൾക്കകത്ത് കൊഴുപ്പ് അടിഞ്ഞ് രക്തചംക്രമണത്തിന് തടസ്സമുണ്ടാകുന്ന അസുഖം പ്രായമാകുന്നവരിൽ സാധാരണമായി കണ്ടുവരാറുണ്ട്. ഈ അസുഖം തലച്ചോറിലെ രക്തധമനികളെ ബാധിക്കുമ്പോൾ പക്ഷാഘാതവും ഹൃദയഭിത്തികളിലെ രക്തധമനികളെ ബാധിക്കുമ്പോൾ ഹൃദയാഘാതവും ഉണ്ടാകുന്നു. രോഗലക്ഷണങ്ങൾ കാണുമ്പോൾ ആ ശരീരഭാഗത്തിന്റെ ആൻജിയോഗ്രാം എടുത്തുനോക്കിയാൽ പലപ്പോഴും രോഗം വരാനിടയുണ്ടോ എന്നു കണ്ടുപിടിക്കുകയും അതിനു വേണ്ട ചികിത്സ തുടങ്ങുകയും ചെയ്യാം. ഹൃദയാഘാതത്തിനും മസ്തിഷ്ക്കാഘാതത്തിനും മാത്രമായി ചുരുങ്ങിയിരുന്ന ആൻജിയോഗ്രാഫിക് പരിശോധന ഇപ്പോൾ ഏത് അവയവത്തിന്റെയും രക്തചംക്രമണത്തിന്റെ തടസ്സമോ രോഗാവസ്ഥയോ നിർണയിയ്ക്കുന്നതിന് വളരെ ഫലപ്രദമായി കണ്ടുവരുന്നു. ഉദാ. വൃക്കകളുടെ പ്രവർത്തനക്ഷമത കണ്ടുപിടിക്കുക, കിഡ്നിയിലെ സിസ്റ്റുകളും ട്യൂമറുകളും കണ്ടുപിടിക്കുക, രക്തധമനിയിൽ ഉണ്ടാകാവുന്ന അന്യൂറിസം (Aneurysm) (ഇത് പൊട്ടിയാൽ ഉള്ളിൽ രക്തസ്രാവം ഉണ്ടാകാം) കണ്ടുപിടിക്കുക തുടങ്ങിയവ.

കാലിലെ ധമനി വഴി കത്തീറ്ററുകൾ ശരീരത്തിന്റെ ഏതു ഭാഗത്തുള്ള ധമനികളിലും അനായാസം എത്തിക്കാൻ സാധിക്കും. പക്ഷേ പലരിലും ഈ പരിശോധന കൈയിലെ ധമനിവഴിയും ചെയ്യാവുന്നതാണ്. കക്ഷത്തിലെയും (armpit) കഴുത്തിലെയും രക്തധമനികൾ വഴിയും പ്രസ്തുത പരിശോധന ചെയ്യാവുന്നതാണ്. കൈയിലെ ധമനി വഴി കത്തീറ്ററൈസേഷനും, ആൻജിയോഗ്രാമും ചെയ്താൽ കത്തീറ്റർ കടത്തിയ സുഷിരം വഴി രക്തസ്രാവം ഉണ്ടാകാതെ നോക്കാൻ എളുപ്പമാണ്. അതുകൊണ്ട് രോഗിയെ പലപ്പോഴും ഏതാനും മണിക്കൂറുകൾക്കകം വീട്ടിൽ അയയ്ക്കാൻ സാധിക്കുകയും ചെയ്യും.

കത്തീറ്ററൈസേഷനും ആൻജിയോഗ്രാമും വളരെ സൂക്ഷ്മതയോടെ ചെയ്യേണ്ട പരിശോധനകളാണ്. കത്തീറ്റർ കയറ്റിയ സുഷിരം വഴി രക്തസ്രാവം ഉണ്ടാകാതെ സൂക്ഷിക്കണം. കത്തീറ്റർ കൊണ്ട് ധമനികളുടെ ആന്തരികവലയം വ്രണപ്പെടുത്താതെ വേണം പരിശോധനകൾ നടക്കാൻ. മാത്രമല്ല ധമനികൾക്കകത്തടിഞ്ഞിരിക്കുന്ന കൊഴുപ്പോ, രക്തക്കട്ടകളോ ഇളകിപ്പോകാതെയും സൂക്ഷിക്കണം. സൂക്ഷ്മതയോടെ ഈ പരിശോധന ചെയ്യുന്നവരുടെ കൈയിൽ സാധാരണമായി അപകടങ്ങൾ ഒന്നും സംഭവിക്കാറില്ല. എത്രശ്രദ്ധിച്ച് കൈകാര്യം ചെയ്താലും ആൻജിയോഗ്രാഫിയോടനുബന്ധിച്ച് സങ്കീർണാവസ്ഥയുണ്ടായ്ക്കൂടെന്നില്ല. ചുരുക്കം ചിലർക്ക് കുത്തിവയ്ക്കുന്ന മരുന്നിന് അലർജിയുണ്ടാകാം. നീർക്കെട്ട്, ശ്വാസതടസ്സം, ഹൃദയസ്തംഭനം, ക്രമാതീതമായ രക്തസമ്മർദം തുടങ്ങിയവ അത്യപൂർവമായി വളരെ ചെറിയ തോതിലെങ്കിലും കണ്ടുവരുന്ന കുഴപ്പങ്ങളാണ്. റേഡിയോ പ്രസരണത്തിന്റെ തോത് കുറവായതിനാൽ ആൻജിയോഗ്രാഫി, കൂടുതൽ തവണകൾ ആവർത്തിച്ചില്ലെങ്കിൽ, ഗർഭാവസ്ഥയിൽ പോലും പ്രശ്നങ്ങൾ സൃഷ്ടിക്കാറില്ല.

അടുത്തകാലം വരെ ആൻജിയോഗ്രാഫിയുടെ പടങ്ങൾ എക്സ്റേ ഫിലിമുകളിലോ, ചലിക്കുന്ന പടങ്ങൾ സിനിമാ ഫിലിമുകളിലോ ആണ് രേഖപ്പെടുത്തി സൂക്ഷിച്ചിരുന്നത്. ഇന്നത്തെ സംവിധാനത്തിൽ ഇതെല്ലാം അനായാസം കംപ്യൂട്ടറുകൾ വഴികാണാവുന്ന കോമ്പാക്റ്റ് ഡിസ്ക്കുകളിൽ രേഖപ്പെടുത്തി സൂക്ഷിക്കുന്നു.

ആൻ‌ജിയോപ്ലാസ്റ്റി




</doc>
<doc id="183026" url="https://ml.wikipedia.org/wiki?curid=183026" title="പുളിവാക">
പുളിവാക

കേരളത്തിൽ കാണപ്പെടുന്ന ഒരിനം ഇലപൊഴിയും വൃക്ഷമാണ് മൈമോസേസി (Mimosoideae) കുടുംബത്തിൽ ഉൾപ്പെടുന്ന പുളിവാക അഥവ കുന്നിവാക (ശാസ്ത്രീയനാമം: "Albizia odoratissima") ഇവ ഇന്ത്യ, ശ്രീലങ്ക, ചൈന, മ്യാന്മർ എന്നിവിടങ്ങളിൽ ഇവ സാധാരണയായി കാണപ്പെടുന്നു. കരിന്തകര, കരുവാക, നെല്ലിവാക എന്നെല്ലാം പേരുകളുണ്ട്.

പുളിവാക ഏകദേശം 20 മുതൽ 30 മീറ്റർ വരെ ഉയരത്തിൽ വളരുന്നു. തായ്ത്തടി ഏകദേശം 200-250 സെ.മീറ്റർ വണ്ണത്തിൽ വളരുന്നു. ഇലപൊഴിയുന്ന പുളിവാകയുടെ കാതലിന് കറുപ്പു കലർന്ന തവിട്ടു നിറമാണ്. ചെറിയ തരം ഇലകൾ ഏകാന്തരദ്വിപിച്ഛികമായി വളരുന്നു. അനുപർണ്ണങ്ങളുള്ള ഇലയുടെ പത്രങ്ങൾക്ക് ആയതാകൃതിയാണ്. മാർച്ച് മുതൽ ഏപ്രിൽ വരെയാണ് പൂക്കാലം. പൂക്കൾ മഞ്ഞനിറത്തിലാണ് കാണപ്പെടുന്നത്. അഞ്ചു ദളങ്ങളുള്ള പൂക്കളിൽ കേസരങ്ങൾ അനവധിയുണ്ട്. സെപ്റ്റംബർ - ഒക്ടോബർ കാലയളവിലാണ് ഫലം മൂപ്പെത്തുന്നത്. ജീവനക്ഷമതയേറിയ ഫലമായതിനാൽ തൈകൾ ധാരാളം ഉണ്ടാകുന്നു. സ്വാഭാവിക പുനരുത്ഭവം നന്നായി നടക്കുന്നു. തടിക്ക് വെള്ളയുണ്ടെങ്കിലും കാതൽ ഫർണിച്ചർ നിർമ്മാണത്തിനു യോഗ്യമാണ്. തടിക്ക് ഉറപ്പും ഭാരവും മിനുസവുമുണ്ട്. വൃക്ഷത്തിന്റെ ഇലകൾ കുരങ്ങുകൾ ഭക്ഷണമാക്കാറുണ്ട്. നഴ്സറികളിൽ ഇവയുടെ കായകൾ വളർത്തി വിൽക്കുന്നുണ്ട്.

Black Siris, Ceylon rosewood, fragrant albizia, tea shade tree • Assamese: কৰৈ koroi • Bengali: কাকুর সিরিস kakur siris • Garo: khelbi • Gujarati: કાળો શિરીષ kalo shirish • Hindi: काला सिरिस kala siris • Kannada: ಕಾಡು ಬಾಗೆ kaadu baage • Khasi: dieng krait • Konkani: काळी शिरस kali siras • Malayalam: കരുവാക karuvaka, കുന്നിവാക kunnivaka, നെല്ലിവാക nellivaka, പുളിവാക pulivaka • Manipuri: uil • Marathi: चिंचवा chinchava • Mizo: kangtekpa • Nepali: कालो शिरिश kalo shirish • Oriya: tiniya • Sanskrit: शिरीष shirisha • Tamil: சிலை cilai, கருவாகை karu-vakai • Telugu: చిందుగ cinduga 
"(ഇന്റർനെറ്റിലെ പലയിടത്തുനിന്നും ശേഖരിച്ച പേരുകളാണിവ, തെറ്റുകളുണ്ടായേക്കാം)"




</doc>
<doc id="183031" url="https://ml.wikipedia.org/wiki?curid=183031" title="തൊകിവാസു-ബുഷി">
തൊകിവാസു-ബുഷി

ജാപ്പനീസ് സംഗീതധാരകളിൽ ഒന്നാണ് തൊകിവാസു-ബുഷി. കബുകി എന്ന പരമ്പരാഗത നാടകത്തിലാണ് ഈ സംഗീതം ഉപയോഗിക്കുന്നത്. ഷാമിസെൻ തുടങ്ങിയ പല വാദ്യങ്ങളുടെ അകമ്പടിയോടെയാണ് ഇതിന്റെ അവതരണം. കബുകിയിലെ നൃത്തരംഗങ്ങളിൽ പശ്ചാത്തലസംഗീതമാക്കിയിരുന്ന 'റിഡയൂ-ബുഷി'യിൽ നിന്നുമാണ് ഇത് പിറവിയെടുത്തത്. കിയോമോട്ടോ-ബുഷി എന്ന ആലാപനരീതിയിൽനിന്നു വ്യത്യസ്തമായി 'അനുനാസികാതിപ്രസര'മില്ലാതെ വാക്കുകൾ വ്യക്തമാകത്തക്കവിധമുള്ള ആലാപനമാണ് ഇതിലുള്ളത്. കിഷിസാവ ഷികിസക സ്ഥാപിച്ച തൊകിവാസു-ബുഷി ഷാമിസെൻ പ്രസ്ഥാനമാണ് ഇതിന് പ്രചുരപ്രചാരം നേടിക്കൊടുത്തത്.


</doc>
<doc id="183048" url="https://ml.wikipedia.org/wiki?curid=183048" title="ആൻഡലൂഷ്യ">
ആൻഡലൂഷ്യ

യൂറോപ്പിൽ ഐബീരിയ ഉപദ്വീപിൽ മധ്യകാലഘട്ടങ്ങളിൽ നിലവിലിരുന്ന മുസ്ലീം രാജ്യങ്ങൾ ഉൾ​പ്പെട്ടിരുന്ന ഭൂവിഭാഗത്തിന്റെ പൊതുസംജ്ഞയാണ് ആൻഡലൂഷ്യ. ഈ പ്രദേശം ഇപ്പോൾ സ്പെയിനിന്റെ ഭാഗമാണ്. അറബിഭാഷയിൽ "ജസീറത്ത് അൽ ആന്തലൂസ്" എന്നും അറിയപ്പെട്ടിരുന്ന ഈ പ്രദേശം സ്പെയിനിന്റെ എട്ടു പ്രവിശ്യകളായി വിഭജിക്കപ്പെട്ടിരിക്കുന്നു. എ.ഡി. അഞ്ചാം നൂറ്റാണ്ടിൽ വാൻഡൽ വർഗക്കാർ അധിവസിച്ചിരുന്നതുകൊണ്ട് ആ വർഗനാമത്തിൽനിന്നാണ് ആൻഡലൂഷ്യ എന്ന പദം നിഷ്പന്നമായതെന്നാണ് പണ്ഡിതമതം. വാൻഡൽ വർഗക്കാരെ അറബിഭാഷയിൽ "അൽ ആൻദലിഷ്" എന്നാണ് വിളിച്ചുവന്നിരുന്നത്.

സ്പെയിനിലെ വിസിഗോത്തുകളുടെ ഭരണത്തിനോട് കഠിനമായ വെറുപ്പുണ്ടായിരുന്ന കാലയളവിൽ (എ.ഡി. 8-ആം നൂറ്റാണ്ട്) അറബികൾ ഐബീരിയ ആക്രമിച്ചു. ഉത്തരാഫ്രിക്കയിൽ അധികാരം ഉറപ്പിക്കുകയും, ഇഫ്രിക്ക, മഗ്രിബ് എന്നീ പ്രദേശങ്ങളുടെ ഗവർണറായി മൂസാ ഇബ്നുനുസയർ നിയമിതനാവുകയും ചെയ്തത് ആൻഡലൂഷ്യ ആക്രമിക്കുന്നതിനുള്ള സാഹചര്യങ്ങൾ സൃഷ്ടിച്ചു. ബെർബെർ വർഗത്തിലെ യോദ്ധാവായ താരിഫ് 710 ജൂലൈയിൽ മെഡിറ്ററേനിയൻ കടൽ കടന്ന് ഐബീരിയ ഉപദ്വീപിന്റെ ദക്ഷിണഭാഗത്ത് വിജയകരമായ ഒരാക്രമണം നടത്തി. ഈ വിജയത്തിൽനിന്നു പ്രചോദനം നേടിയ മൂസാ ഇബ്നുനുസയറിന്റെ സൈന്യാധിപനായ താരിഖ് 711 ഏപ്രിൽ മേയ് മാസങ്ങളിൽ ഒരു സേനയുമായി മെഡിറ്ററേനിയൻ കടൽ കടന്ന് ആൻഡലൂഷ്യയിൽ എത്തി. അവിടത്തെ വിസിഗോത്ത് രാജാവായ റോഡറിക്ക്, താരിഖിന്റെ മുസ്ലിം സേനകളുമായുള്ള യുദ്ധത്തിൽ പരാജയപ്പെട്ടു (711 ജൂലൈ 19); ഐബീരിയ ഉപദ്വീപിലെ നഗരങ്ങൾ ഒന്നൊന്നായി താരിഖ് കീഴടക്കി. ഗവർണറായിരുന്ന മൂസാ ഇബ്നുനുസയറും ആൻഡലൂഷ്യയിൽ സൈന്യസമേതമെത്തി. ഇങ്ങനെ താരിഖും മൂസയും ഐബീരിയ ഉപദ്വീപിന്റെ ഭൂരിഭാഗം പ്രദേശങ്ങളും കീഴടക്കി. ഈ അവസരത്തിൽ ഖലീഫയായിരുന്ന അൽവാലിദ് ആൻഡലൂഷ്യയിലെ ആക്രമണങ്ങൾ മതിയാക്കി ഉടൻ ദമാസ്കസിലേക്കു മടങ്ങാനായി അദ്ദേഹത്തിന്റെ ഗവർണറായ മൂസയോടും സൈനിക നേതാവായ താരിഖിനോടും ആവശ്യപ്പെട്ടു. അതനുസരിച്ച് സ്ഥലംവിട്ട ഇവർ പിന്നീട് ആൻഡലൂഷ്യയിൽ മടങ്ങിയെത്തിയില്ല.

ഖലീഫയുടെ ഗവർണർമാരായി (വാലി) പലരും ആൻഡലൂഷ്യ ഭരിച്ചു. ഈ കാലഘട്ടത്തിൽ വിവിധ അറബിഗോത്രങ്ങളിൽ​പ്പെട്ടവർ തമ്മിൽ ആഭ്യന്തരയുദ്ധത്തിലേർ​പ്പെട്ടിരുന്നതുകൊണ്ട് ആൻഡലൂഷ്യയിൽ സമാധാനം നിലനിന്നില്ല.

അബ്ദുൽ റഹ്മാൻ ഇബ്നുമുആവിയ്യ ആൻഡലൂഷ്യയിലെ ഗവർണറെ (യൂസഫ് ഇബ്നു അബ്ദുൽ റഹ്മാൻ അൽഫിഹ്റി) തോല്പിച്ചശേഷം കൊർദോവയിൽവച്ച് അമീർ ആയി സ്വയം പ്രഖ്യാപിച്ചു (756 മേയ് 15). മാർവാനിദ് കാലഘട്ടമെന്നറിയപ്പെടുന്ന അടുത്ത 100 വർഷക്കാലത്തിനുള്ളിൽ ആൻഡലൂഷ്യയിൽ സമാധാനം പുലർത്താനും അതിർത്തികൾ സംരക്ഷിക്കാനും അവിടത്തെ ഭരണാധികാരികൾക്ക് പല യുദ്ധങ്ങളിലും ഏർ​പ്പെടേണ്ടിവന്നു. അബ്ദുൽ റഹ്മാൻ II ആണ് ഈ കാലഘട്ടത്തിലെ ഏറ്റവും പ്രധാനപ്പെട്ട ഭരണാധികാരി. അദ്ദേത്തിന്റെ അനന്തരഗാമികളുടെ കാലത്തും രാജ്യത്ത് അസാമാധാനനിലയാണുണ്ടായിരുന്നത്.

അബ്ദുൽ റഹ്മാൻ III-ന്റെ 50 വർഷക്കാലത്തെ ഭരണം ആൻഡലൂഷ്യയുടെ ചരിത്രത്തിലെ സുപ്രധാന ഘട്ടമാണ്. ഇദ്ദേഹത്തിന്റെ മരണശേഷം (961 നവംബർ 4) അൽഹക്കം II ഭരണാധിപനായി; അദ്ദേഹത്തിന്റെ ഭരണകാലം സമാധാനപൂർണമായിരുന്നു. അന്ന് കൊർദോവ, ലോകത്തിന്റെ ആഭരണം (Ornament of the World) എന്ന അപരനാമത്തിൽ പ്രശസ്തി ആർജിച്ചു. മുസ്ലിംലോകത്തിന്റെ പ്രധാന കേന്ദ്രമായിരുന്നു കൊർദോവ. പിന്നീട് ഭരണാധികാരം പിടിച്ചെടുത്തത് അൽമൻസൂർ (മുഹമ്മദ് ഇബ്നു അബി അമീർ) ആയിരുന്നു. അദ്ദേഹം സമീപ ക്രൈസ്തവ രാജ്യങ്ങളുമായി മതയുദ്ധ(ജിഹാദ്)ത്തിൽ ഏർ​പ്പെട്ടു. ഉത്തരകസ്റ്റീലുമായുള്ള യുദ്ധം കഴിഞ്ഞു മടങ്ങിവരവേ അൽ മൻസൂർ നിര്യാതനായി (1002 ഓഗസ്റ്റ് 9). അൽമൻസൂറിന്റെ കാലത്ത് ആൻഡലൂഷ്യ ശക്തമായ രാഷ്ട്രമായിരുന്നു. അദ്ദേഹത്തെത്തുടർന്നു അബ്ദുൽ മാലിക്ക്, അബ്ദുൽ റഹ്മാൻ എന്നിവർ ആൻഡലൂഷ്യ ഭരിച്ചു.

ആൻഡലൂഷ്യയിലെ ഖലീഫമാരുടെ ആധിപത്യത്തിന് ഉടവുതട്ടിയതിനെത്തുടർന്ന് അവിടെ അനവധി സ്വതന്ത്രരാജ്യങ്ങൾ ഉടലെടുത്തവയിൽ സെവിൽ, ഗ്രനാഡ, ടൊളീഡൊ, സാരഗോസ, ബഡജോസ് എന്നിവ പ്രധാനപ്പെട്ടവയായിരുന്നു.

11-ആം നൂറ്റാണ്ടിൽ സ്പെയിനിലെ ക്രൈസ്തവ രാജാക്കൻമാർ സംഘടിതമായി ആൻഡലൂഷ്യയിലെ മുസ്ലിം ഭരണത്തിനെതിരായി സമരം ഊർജ്ജിതപ്പെടുത്തി.

അൽഫോൻസോ VI (1042-1109) ഭരിച്ചിരുന്ന ഈ കാലഘട്ടത്തിൽ ക്രൈസ്തവർക്കെതിരായി ആൻഡലൂഷ്യയിലെ മുസ്ലിം ഭരണാധികാരികൾ ഉത്തരാഫ്രിക്കയിലെ ബെർബർ വംശക്കാരായ അൽമൊറാവിദുകളുടെ (അൽ മുറബ്ബിത്) സഹായം അഭ്യർഥിച്ചു. അമീർ യൂസുഫ് ഇബ്നു താഷുഫിൻ, ആൻഡലൂഷ്യയിൽ സൈന്യസമേതമെത്തി. പരസ്പരം കലഹിച്ചിരുന്ന ആൻഡലൂഷ്യയിലെ മുസ്ലിം ഭരണാധികാരികളെ ഓരോരുത്തരെയായി സ്ഥാനഭ്രഷ്ടരാക്കിയശേഷം അവരുടെ ഭൂവിഭാഗങ്ങൾ തന്റെ സാമ്രാജ്യത്തിന്റെ ഭാഗമാക്കി. അന്നു മുതൽ മുസ്ലിം സ്പെയിൻ (ആൻഡലൂഷ്യ) മഗ്രിബിന്റെ (മൊറോക്കോ) അധീശാധികാരത്തിൻകീഴിലായി.

അൽമൊറാവിദുകളുടെ ആധിപത്യത്തിൻകീഴിലായിത്തീർന്ന ആൻഡലൂഷ്യ കുറേക്കാലം വീണ്ടും അഭിവൃദ്ധിയിലേക്കു നീങ്ങി. എന്നാൽ ടൊളിഡൊ തിരിച്ചുപിടിക്കാൻ സാധിച്ചില്ല; തന്നെയുമല്ല സാരഗോസയും ക്രൈസ്തവർ പിടിച്ചെടുത്തു (1118). മൊറോക്കോയിലെ യൂസുഫ് ഇബ്നുതാഷുഫിന്റെ അനന്തരഗാമിക്ക് അൽമൊഹാദു (അൽമുവഹിദ്)കളുടെ ആക്രമണഭീഷണി നേരിടേണ്ടി വന്നു. തന്മൂലം അദ്ദേഹത്തിന് ആൻഡലൂഷ്യയിൽ ശ്രദ്ധ കേന്ദ്രീകരിക്കാൻ സാധിച്ചില്ല. അവിടെ വീണ്ടും അന്തഃച്ഛിദ്രങ്ങളും കലാപങ്ങളും വർധിച്ചു.

12-ആം നൂറ്റാണ്ടിൽ ആൻഡലൂഷ്യ അൽമൊഹാദുകളുടെ ആധിപത്യത്തിലായി. 100 വർഷക്കാലത്തേക്ക് അവർ ആൻഡലൂഷ്യയിൽ പിടിച്ചുനിന്നു. എന്നാൽ ക്രൈസ്തവരാജാക്കൻമാർ ആൻഡലൂഷ്യയുടെ പല ഭാഗങ്ങളും കീഴടക്കിക്കൊണ്ടിരുന്നു. കസ്റ്റീലിലെ അൽഫോൻസോ VIII (1155-1214) ആൻഡലൂഷ്യയിൽ നിർണായകവിജയം നേടി. അൽഅറാക്കിൽവച്ച് അൽമൊഹാദു ഖലീഫയായ അബു യൂസുഫ് യാക്കൂബ് 1194 ജൂലൈൽ ക്രൈസ്തവരെ തോല്പിച്ചെങ്കിലും ആ വിജയം ദീർഘകാലത്തേക്കു നിലനിർത്താൻ അദ്ദേഹത്തിനു സാധിച്ചില്ല. 15 വർഷത്തിനുള്ളിൽ വിവിധ ക്രൈസ്തവരാജാക്കൻമാർ സംഘടിച്ച് മുസ്ലിം ഭരണത്തിനെതിരായി യുദ്ധം ചെയ്തു. 1212 ജൂലൈ 17-ൽ ക്രൈസ്തവരാജാക്കൻമാർ ആൻഡലൂഷ്യയിലെ മുസ്ലിം ഭരണാധികാരികളെ പരാജയപ്പെടുത്തി.

അടുത്ത 250 വർഷം ഗ്രനാഡ മാത്രമാണ് മുസ്ലിംഭരണത്തിൻകീഴിലുണ്ടായിരുന്നത്. ഐബീരിയ ഉപദ്വീപിലെ മറ്റു പ്രദേശങ്ങളെല്ലാം ക്രൈസ്തവർ പല കാലഘട്ടങ്ങളിൽ കീഴടക്കിക്കഴിഞ്ഞിരുന്നു. ബനു അൽ അഹ്മാർ എന്നും അറിയപ്പെട്ടിരുന്ന നസ്രിദ് വംശസ്ഥാപകനായ മുഹമ്മദ് I അൽഗാലിബ്ബില്ല 1238-ൽ ഗ്രനാഡ അധീനപ്പെടുത്തിയശേഷം അൽഹംബ്ര എന്ന കോട്ടയുടെയും അതിലെ വിശ്വപ്രശസ്തിയാർജിച്ച കൊട്ടാരത്തിന്റെയും പണി ആരംഭിച്ചു. കസ്റ്റീലിലെ ഫെർഡിനൻഡ് I-ന്റെയും അദ്ദേഹത്തിന്റെ അനന്തരഗാമിയായ അൽഫോൻസോ X (1221-84)ന്റെയും അധീശാധികാരം അദ്ദേഹം അംഗീകരിച്ചു. ഗ്രനാഡയിലെ രാജാക്കൻമാർക്ക് ആൻഡലൂഷ്യയിലെ ക്രൈസ്തവരാജാക്കൻമാരുമായും മൊറോക്കോയിലെ മാരിനിദ് വംശക്കാരായ മുസ്ലിംഭരണാധികാരികളുമായും മാറിമാറി ബന്ധങ്ങൾ പുലർത്തുന്നതിൽ വളരെ ക്ലേശിക്കേണ്ടിവന്നു. എന്നാൽ മാരിനിദ് വംശക്കാരിൽനിന്ന്, ക്രൈസ്തവശക്തികൾ​ക്കെതിരായി നിർണായകസഹായം ഗ്രനാഡയിലെ അവസാനത്തെ അമീറിനു ലഭിച്ചില്ല. 1340-ൽ ഗ്രനാഡയിലെ അബുൽ ഹസൻ ക്രൈസ്തവരാജാക്കൻമാരാൽ തോല്പിക്കപ്പെട്ടു. എന്നാൽ കുറേക്കാലത്തേക്കുകൂടി ഗ്രനാഡയ്ക്ക് അതിന്റെ പ്രതാപം പുലർത്തുവാൻ അവിടത്തെ സ്മാരകമന്ദിരങ്ങളും ഗ്രന്ഥശേഖരങ്ങളും പ്രസിദ്ധ പണ്ഡിതൻമാരുടെ സാന്നിധ്യവും സഹായകമായി. 15-ആം നൂറ്റാണ്ടിൽ അരഗോണിലെ ഫെർഡിനൻഡും കസ്റ്റീലിലെ ഇസബലയും ഗ്രനാഡയ്ക്കെതിരായ ആക്രമണം ശക്തിപ്പെടുത്തി; 1492 ജനുവരി 3-നു ഗ്രനാഡയും കീഴടക്കപ്പെട്ടു. ആൻഡലൂഷ്യയിലെ അവസാന നസ്രിദ്വംശരാജാവായ അബു അബ്ദുല്ല തന്റെ പൂർവികൻമാർ പണികഴിപ്പിച്ച അൽഹംബ്രയിൽനിന്ന് ഒഴിഞ്ഞുപോയി. അതോടെ ആൻഡലൂഷ്യയിലെ (മുസ്ലിം സ്പെയിൻ) മുസ്ലിംഭരണവും അവസാനിച്ചു. 




</doc>
<doc id="183060" url="https://ml.wikipedia.org/wiki?curid=183060" title="ഉണ്ണിമേരി">
ഉണ്ണിമേരി

ഒരു മലയാളം, തെലുഗു, തമിഴ് ചലച്ചിത്ര അഭിനേത്രിയാണ് ഉണ്ണിമേരി (1962, മാർച്ച് 12-). ആറാം വയസ്സിൽ അഭിനയമാരംഭിച്ച ഉണ്ണിമേരി ഏകദേശം 300 ചലച്ചിത്രങ്ങളിൽ അഭിനയിച്ചിട്ടുണ്ട്. ഗ്ലാമർ വേഷങ്ങളിലായിരുന്നു കൂടുതലായും അഭിനയിച്ചിരുന്നത്.

1962 മാർച്ച് 12-ന് ജനിച്ചു. എറണാകുളം സെന്റ് തെരേസാസിൽ നിന്നും കോളേജ് വിദ്യാഭ്യാസം പൂർത്തിയാക്കി. പി. ഭാസ്കരൻ സംവിധാനം ചെയ്ത് 1971-ൽ പുറത്തിറങ്ങിയ നവവധു എന്ന ചിത്രത്തിൽ ബാലതാരമായാണ് അഭിനയിച്ചത്. 1972-ൽ ശ്രീ ഗുരുവായൂരപ്പൻ എന്ന ചിത്രത്തിൽ കൃഷ്ണനായി അഭിനയിച്ചു. ബേബി കുമാരിയെന്ന പേരിലാണ് ആ ചിത്രത്തിൽ അഭിനയിച്ചത്. ശശി കുമാർ സംവിധാനം ചെയ്ത് 1975-ൽ പുറത്തിറങ്ങിയ പിക്നിക് എന്ന ചിത്രത്തിൽ വിൻസെന്റിന്റെ നായികയായി അഭിനയിച്ചു. തുടർന്ന് അതേ വർഷം തന്നെ പ്രേം നസീർ നായകനായ അഷ്ടമിരോഹിണി എന്ന ചിത്രത്തിൽ നായികയായി.

തമിഴിൽ രജനീകാന്തിന്റെയും കമലഹാസന്റേയും തെലുഗിൽ ചിരഞ്ജീവിയുടേയും നായികയായി അഭിനയിച്ചു. തമിഴിൽ സജീവമായിരുന്ന കാലത്ത് യൂത്ത് കോൺഗ്രസിന്റെ കൾച്ചറൽ വിങ് പ്രസിഡന്റായി നിയമിതയായി. മധുരയിൽ നിന്നും പാർലമെന്റിലേക്കു മത്സരിക്കാൻ അവസരം ലഭിച്ചെങ്കിലും അവസാനം മലയാളിയായതിനാൽ ഒഴിവാക്കപ്പെട്ടു. തുടർന്ന് രാഷ്ട്രീയം അവസാനിപ്പിച്ചു.

എറണാകുളം സെന്റ് ആൽബർട്സ് കോളേജ് ഇംഗീഷ് അദ്ധ്യാപകനായിരുന്ന റിജോയിയുമായി 1982-ൽ ഇരുപതാം വയസ്സിൽ ഉണ്ണിമേരി വിവാഹിതയായി. എറണാകുളം നഗരത്തിൽ കതൃക്കടവിൽ താമസിക്കുന്നു. ഏകമകൻ: നിർമ്മൽ.


</doc>
<doc id="183107" url="https://ml.wikipedia.org/wiki?curid=183107" title="മുസംബി">
മുസംബി

ഇന്ത്യയിൽ വളരെയേറെ പ്രചാരമുള്ള ഒരു പഴവർഗ്ഗ സസ്യമാണ് മുസംബി. ദാഹശമനിക്കായുള്ള ജൂസുകളുണ്ടാക്കാനാണ് ഇത് സാധാരണയായി ഉപയോഗിക്കുന്നത്. ഈ പഴത്തിന്റെ പുറം ചുവപ്പ് കലർന്ന മഞ്ഞയാണ്. അകക്കാമ്പ് ചുവന്നതും വെളുത്തതുമായ ഇനങ്ങളുണ്ട്. ശരാശരി ഒരു ഓറഞ്ചിന്റെ വലിപ്പമുണ്ടാകും മുസംബി നാരങ്ങക്ക്.



</doc>
<doc id="183118" url="https://ml.wikipedia.org/wiki?curid=183118" title="എവുളോജിയസ്">
എവുളോജിയസ്

റോമൻ കത്തോലിക്കാ സഭയിലെ ഒരു വിശുദ്ധനാണ് എവുളോജിയസ് (prior 819 - 859 മാർച്ച് 11). സ്പെയിനിലെ മുസ്ലിം മതപീഡനകാലത്ത് രക്തസാക്ഷിത്വം വഹിച്ച ഒരു പുരോഹിതനായിരുന്നു എവുളോജിയസ്. 

ഒൻപതാം നൂറ്റാണ്ടിൽ ഏതാണ്ട് 819-നോടടുത്ത് ഇപ്പോഴത്തെ സ്പെയിനിലെ കോർഡോവോയിൽ ജനിച്ചു. ചെറുപ്പത്തിലെ തന്നെ അദ്ദേഹം വൈദികനായും പിന്നീട് വൈദിക വിദ്യാലയത്തിന്റെ തലവനുമായി മാറി. മെത്രാപ്പോലീത്തായി ഇദ്ദേഹം തിരഞ്ഞെടുക്കപ്പെട്ടിരുന്നു. എന്നാൽ അതിനു മുൻപായി ഇദ്ദേഹം രക്തസാക്ഷിത്വം വരിച്ചു. 

മിശ്രമതപശ്ചാത്തത്തിൽ പിറന്ന്, ഇംസ്ലാം മതവിശ്വാസിയായ പിതാവിന്റെ മരണശേഷം ക്രിസ്തുമതത്തിലേക്കു പരിവർത്തിത ആയ 'ഫ്ലോറ' എന്ന പെൺകുട്ടിയുടെ പേരിലുണ്ടായ ലഹളക്കിടെ, മുഹമ്മദുനബിയെ നിന്ദിച്ചു സംസാരിച്ച പെർഫെക്ടസ് എന്ന ക്രിസ്തീയ യുവാവിനു വധശിക്ഷ ലഭിച്ചു. ഈ സംഭവത്തെ തുടർന്ന്, പ്രവാചകനെ പരസ്യമായി നിന്ദിച്ച് 'രക്തസാക്ഷിത്തം' വരിക്കാൻ തായ്യാറായി ഒട്ടേറെ ക്രിസ്തീയവേദതീക്ഷ്ണർ മുന്നോട്ടു വന്നു. അവരിൽ മുഖ്യനായിരുന്നു എവുളോജിയസ്. ഫ്ലോറയെ ഒളിവിൽ പാർപ്പിച്ചതും അദ്ദേഹത്തിൽ ആരോപിക്കപ്പെട്ട കുറ്റങ്ങളിൽ ഒന്നായിരുന്നു. 

ഏഴുവർഷം തടവിൽ കഴിഞ്ഞിട്ടും അദ്ദേഹം പ്രവാചകനിന്ദ പിൻവലിക്കാൻ തയ്യാറായില്ല. കോടതിയിൽ അദ്ദേഹത്തിന്റെ കരണത്ത് ഒരു സൈനികൻ ആഞ്ഞടിച്ചു. അപ്പോൾ അദ്ദേഹം മറു കരണം കാണിച്ചു കൊടുത്ത എവുളോജിയസിനെ വീണ്ടും ക്രൂരമായി മർദ്ദിച്ചു. 859 മാർച്ച് 11-ന് അദ്ദേഹത്തിനെ തലയറുത്തു കൊലപ്പെടുത്തി. വിശ്വാസത്തിനായി മരണം വരിച്ചതിനാൽ അദ്ദേഹം വിശുദ്ധനായി ഉയർത്തപ്പെട്ടു. മാർച്ച് 11-നാണ് റോമൻ കത്തോലിക്കാ സഭയും, ഈസ്റ്റേൺ ഓർത്തഡോക്സ് സഭയും എവുളോജിയസിന്റെ ഓർമ്മയാചരിക്കുന്നത്.




</doc>
<doc id="183130" url="https://ml.wikipedia.org/wiki?curid=183130" title="വാൾഡെൻഷന്മാർ">
വാൾഡെൻഷന്മാർ

മദ്ധ്യയുഗങ്ങളുടെ അവസാനം യൂറോപ്പിൽ ഉടലെടുത്ത ഒരു ക്രിസ്തീയമുന്നേറ്റത്തിലെ അംഗങ്ങളാണ് വാൽഡെൻഷന്മാർ. വടക്കൻ ഇറ്റലി ഉൾപ്പെടെയുള്ള ചില നാടുകളിൽ അവരുടെ പിന്തുടർച്ചക്കാർ ഇന്നും നിലനിൽക്കുന്നു. വിശ്വസനീയമായ രേഖകളുടെ അഭാവം മൂലം, ഈ പ്രസ്ഥാനത്തിന്റെ ആദിമചരിത്രത്തെ സംബന്ധിച്ച് കാര്യമായ അവ്യക്തതയുണ്ട്. പന്ത്രണ്ടാം നൂറ്റാണ്ടു മുതൽ വേദവ്യതിചലനത്തിന്റെ പേരിൽ പീഡിപ്പിക്കപ്പെട്ട അവർ, പതിനേഴാം നൂറ്റാണ്ടിൽ ഉന്മൂലനാശത്തിന്റെ വക്കോളമെത്തി. എങ്കിലും യൂറോപ്പിലും, തെക്കും വടക്കും അമേരിക്കകളിലും സജീവമായ വാൾഡെൻഷൻ സമൂഹങ്ങൾ ഇന്നും നിലനിൽക്കുന്നു. 

വാൽഡെൻഷൻ മുന്നേറ്റത്തിന്റെ ചരിത്രപൈതൃകം ആ പ്രസ്ഥാനത്തെ ദീനജനസേവനത്തിനും, സാമൂഹ്യനീതിക്കും, മതാന്തരസൗഹാർദ്ദത്തിനും, മത-ധാർമ്മികവൈവിദ്ധ്യത്തിനും, മനഃസാക്ഷിസ്വാതന്ത്ര്യത്തിനും വേണ്ടി നിലകൊള്ളുന്ന സുവിശേഷപ്രഘോഷകരുടെ കൂട്ടായ്മയായി കാണുന്നു.
ആധുനിക കാലത്തെ വാൾഡെൻഷന്മാരുടെ സമൂഹമാണ്, വാൾഡെൽഷൻ സദ്വാർത്താ സഭ

ഫ്രാൻസിലെ ലയോൺസ് നഗരത്തിൽ ജീവിച്ചിരുന്ന പീറ്റർ വാൾഡോ എന്ന ധനികനായ വ്യാപാരിയുടെ മതവീക്ഷണത്തിലാണ് വാൾഡെൻഷൻ മുന്നേറ്റത്തിന്റെ തുടക്കം. തെക്കൻ ഫ്രാൻസിലെ 'ലാംഗ്യൂ-ഡോക്ക്' നാട്ടുഭാഷയിലേക്ക് ബൈബിൾ പരിഭാഷപ്പെടുത്താൻ ആഗ്രഹിച്ച അദ്ദേഹം അതിനായി ഒരുപറ്റം പണ്ഡിതന്മാരെ നിയോഗിച്ചു. പരിഭാഷ പഠിച്ച വാൾഡോ, ക്രിസ്തുവിന്റെ അപ്പസ്തോലന്മാരെപ്പോലെ എല്ലാ ക്രിസ്ത്യാനികളും സമ്പത്തൊന്നുമില്ലാതെ ദരിദ്രരായി ജീവിക്കുകയാണു വേണ്ടത് എന്ന നിഗമനത്തിൽ എത്തിച്ചേർന്നു. കടങ്ങൾ വീട്ടിക്കഴിഞ്ഞ് ബാക്കിയുണ്ടായിരുന്ന തന്റെ സ്വത്തിൽ ഒരു ഭാഗം ഭാര്യക്കു നൽകിയശേഷം അദ്ദേഹം ബാക്കിയുള്ളത് പാവങ്ങൾക്കു വിതരണം ചെയ്തു. തുടർന്ന് "ലയോൺസിലെ ദരിദ്രർ" എന്നു സ്വയം വിശേഷിപ്പിച്ച ഒരുപറ്റം അനുയായികൾക്കൊപ്പം വാൾഡോ ക്രിസ്തീയദാരിദ്ര്യത്തിൽ ജീവിക്കാൻ തുടങ്ങി. സന്യാസികളെപ്പോലെ വസ്ത്രധാരണം ചെയ്ത അവർ, ബ്രഹ്മചര്യനിഷ്ഠയിൽ ലളിതജീവിതം നയിച്ച് സുവിശേഷം പ്രഘോഷിക്കുകയും ബൈബിളിന് ഏറെ പ്രാധാന്യം കല്പിച്ച് അതിന്റെ ഏറെ ഭാഗങ്ങൾ മനപാഠമാക്കുകയും ചെയ്തു. 
വാൾഡെൻഷന്മാരുടെ പ്രബോധനം ബൈബിളിനെ, പ്രത്യേകിച്ച് പുതിയനിയമത്തെ കേന്ദ്രീകരിച്ചുള്ളതായിരുന്നു. നാട്ടുഭാഷയിലുള്ള ബൈബിൾ പാഠത്തിൽ വലിയൊരു ഭാഗം അവർ മനപാഠമാക്കി. സുവിശേഷങ്ങൾ പ്രഘോഷിക്കുന്ന ലാളിത്യത്തെ അക്ഷരാർത്ഥത്തിൽ പിന്തുടർന്ന് അവർ, ലളിതവസ്ത്രം ധരിച്ച് നഗ്നപാദരായി, വഴിയിൽ കിട്ടിയത് ഭക്ഷിച്ച് പ്രഘോഷണം നിർവഹിച്ചു. വ്യവസ്ഥാപിതസഭയെ അവർ അതിന്റെ കുറവുകളും അഴിമതിയും തുറന്നുകാട്ടി വിമർശിച്ചു. ശുദ്ധീകരണസ്ഥലം എന്നത് ഈ ലോകത്തിലെ ദുരിതങ്ങളാണെന്നും പ്രാർത്ഥന ഫലപ്രദമാകാൻ ദേവാലയത്തിന്റെ ഔപചാരികത ആവശ്യമില്ലെന്നും അവർ പഠിപ്പിച്ചു. സാധാരണക്കാർക്ക് മനസ്സിലാകാത്ത ലത്തീൻ ഭാഷയിലുള്ള പ്രാർത്ഥന അവർക്കിഷ്ടമില്ലായിരുന്നു. ദേവാലയസംഗീതത്തേയും അവർ എതിർത്തു. ദുർവൃത്തരായ പുരോഹിതർ നൽകുന്ന കൂദാശകൾ ഫലം ചെയ്യില്ലെന്ന് അവർ കരുതി. തികഞ്ഞ സത്യസന്ധതയ്ക്ക് അവരുടെ പ്രബോധങ്ങൾ ഏറെ പ്രാധാന്യം കല്പിച്ചു. ഓരോ നുണയും മാരകപാപം ആണെന്ന് വാൾഡെൻഷന്മാർ പഠിപ്പിച്ചു. നിയമക്കോടതികളിലെ ശപഥം പോലും അവരുടെ ദൃഷ്ടിയിൽ, "ആണയിടരുത്" എന്ന ക്രിസ്തുവിന്റെ പ്രബോധനത്തിനു വിരുദ്ധമായിരുന്നു. വിശുദ്ധകുർബ്ബാനയിൽ അവർ പങ്കെടുത്തെങ്കിലും നല്ലവനായ ഏത് ക്രിസ്ത്യാനിക്കും അത് അർപ്പിക്കാൻ അർഹതയുണ്ടെന്ന് അവർ വിശ്വസിച്ചു. "സ്വർഗ്ഗസ്ഥനായ ഞങ്ങളുടെ പിതാവേ" എന്നാരംഭിക്കുന്ന കർത്തൃപ്രാർത്ഥനയും, ഭക്ഷണത്തിനു ശേഷമുള്ള ഉപകാരസ്മരണയും ആയിരുന്നു അവരുടെ മുഖ്യപ്രാർത്ഥനകൾ.

പ്രാദേശികസഭാധികാരികൾ ഈ പുതിയ തീക്ഷ്ണധാർമ്മികതയുടെ പ്രചരണത്തിൽ എതിർപ്പു പ്രകടിപ്പിച്ചപ്പോൾ വാൾഡോ റോമിലെത്തി മാർപ്പാപ്പായിൽ നിന്ന് പ്രഘോഷണാനുമതി നേടി. പ്രാദേശിക സഭാനേതൃത്വത്തിന്റെ മേൽനോട്ടത്തിലായിരിക്കണം പ്രഘോഷണം എന്ന വ്യവസ്ഥയിലാണ് അനുമതി നൽകപ്പെട്ടത്. എന്നാൽ പുതിയ പ്രഘോഷണം ഒന്നിനൊന്ന് വ്യവസ്ഥാപിത ക്രിസ്തീയതക്ക് എതിരായിത്തീർന്നതിനാൽ 1184-ൽ വെറോണയിലെ സഭാ സമ്മേളനം വാൾഡെൻഷന്മാർക്ക് വിലക്കു കല്പിച്ചു. അതോടെ വ്യവസ്ഥാപിത പൗരോഹിത്യത്തെ തള്ളിപ്പറഞ്ഞ വാൽഡെൻഷന്മാർ സഭക്കു പുറത്തായി. 'ദരിദ്രകത്തോലിക്കർ' എന്ന പേരിൽ അവരിൽ ഒരു വിഭാഗം കത്തോലിക്കാ സഭയിലേക്കു മടങ്ങി. 
പുതിയ വിശ്വാസത്തിൽ ഉറച്ചുനിന്ന മറ്റുള്ളവർക്ക് വലിയ പീഡനങ്ങൾ ഏൽക്കേണ്ടി വന്നു. പതിമൂന്നാം നൂറ്റാണ്ടിന്റെ തുടക്കത്തിൽ കാത്താറിസത്തിനെതിരെ കത്തോലിക്കാ സഭ നടത്തിയ കുരിശുയുദ്ധത്തിൽ വാൾഡെൻഷന്മാരും വലിയതോതിൽ വേട്ടയാടപ്പെട്ടു. നാട്ടുഭാഷയിൽ പ്രചരിച്ച ബൈബിളിനെ ആശ്രയിച്ചു വളർന്ന ഇത്തരം 'വേദവ്യതിയാനങ്ങളെ' നിയന്ത്രിക്കാൻ, കാത്താർ വിരുദ്ധയുദ്ധത്തിന്റെ സമാപ്തിയിൽ ചേർന്ന ടൂളൂസിലെ സഭാ സമ്മേളനം, സങ്കീർത്തനങ്ങൾ ഒഴികെയുള്ള ബൈബിൾ ഭാഗങ്ങൾ പുരോഹിതരല്ലാത്തവർ കൈവശം വയ്ക്കുന്നതു നിരോധിക്കുക പോലും ചെയ്തു. കാത്താറുകൾക്കെതിരായുള്ള കുരിശുയുദ്ധത്തിൽ നേരിടേണ്ടി വന്ന പീഡനങ്ങൾക്കിടെ വാൾഡെൻഷന്മാരിൽ പലരും ഇറ്റലിയിലെ പീഡ്മോണ്ടിലെക്കും മറ്റും പലായനം ചെയ്തിരുന്നു. പീഡ്മോണ്ടിൽ വാൾഡെൻഷന്മാർ നേരിട്ട പീഡനങ്ങളെക്കുറിച്ചാണ് "കർത്താവേ, കശാപ്പുചെയ്യപ്പെട്ട നിന്റെ വിശുദ്ധന്മാർക്കു വേണ്ടി പ്രതികാരം ചെയ്താലും" എന്ന പേരിൽ ആംഗലകവി ജോൺ മിൽട്ടൺ രചിച്ച പതിനെട്ടാം സോനെറ്റ്.

ഇറ്റലിയിൽ ആല്പ്സിന്റെ താഴ്വാരങ്ങളിൽ ഒറ്റപ്പെട്ട സമൂഹങ്ങളായി നിലനിന്ന വാൾഡെൻഷൻ സമൂഹങ്ങൾ 16-ആം നൂറ്റാണ്ടിൽ പാശ്ചാത്യസഭയിലുണ്ടായ നവീകരണത്തിനിടെ വീണ്ടും സജീവമായി. ഇന്ന് യൂറോപ്പിന്റെ പല ഭാഗങ്ങളിലും അമേരിക്കൻ ഐക്യനാടുകളിലും വാൽഡെൻഷൻ സമൂഹങ്ങൾ നിലനിൽക്കുന്നു.


</doc>
<doc id="183134" url="https://ml.wikipedia.org/wiki?curid=183134" title="അനൂപ് ജേക്കബ്">
അനൂപ് ജേക്കബ്

പതിമൂന്നാം കേരള നിയമസഭയിലെ ഒരു മന്ത്രിയും, പിറവം നിയമസഭാമണ്ഡലത്തിൽ നിന്നുള്ള എം.എൽ.എ-യും യൂത്ത് ഫ്രണ്ട് (ജേക്കബ്) ഗ്രൂപ്പിന്റെ സംസ്ഥാന പ്രസിഡന്റുമാണ് അനൂപ് ജേക്കബ്. കേരളാ കോൺഗ്രസ് നേതാവായിരുന്ന ടി.എം. ജേക്കബിന്റെ മകനാണ് ഇദ്ദേഹം.

പിറവം തിരുമാറാടി പഞ്ചായത്തിലെ വാളിയപ്പാടം താണികുന്നേൽ വീട്ടിൽ ടി.എം.ജേക്കബിന്റെയും ഡെയ്സിയുടെയും (ആനി) മകനായി 1977 ഡിസംബർ16-ന് ജനനം. മൂവാറ്റുപുഴ നിർമ്മല ജൂനിയർ സ്കൂളിലും തിരുവനന്തപുരം ലയോള പബ്ലിക് സ്കൂളിലും ക്രൈസ്റ്റ് നഗർ സ്കൂളിലുമായി സ്കൂൾ വിദ്യാഭ്യാസം. തിരുവനന്തപുരം മാർ ഇവാനിയോസ് കോളജിൽ നിന്ന് പ്രീഡിഗ്രിയും ഡിഗ്രിയും പൂർത്തിയാക്കിയ അനൂപ് തിരുവനന്തപുരം ലോ അക്കാദമിയിൽ നിന്ന് നിയമബിരുദം നേടി.

മാർ ഇവാനിയോസ് കോളജിലെ വിദ്യാഭ്യാസ കാലത്ത് കേരള കോൺഗ്രസിന്റെ വിദ്യാർത്ഥി സംഘടനയായ കെ.എസ്.സി.-യുടെ തിരുവനന്തപുരം യൂണിറ്റ് പ്രസിഡണ്ടായും കോളേജ് മാഗസിൻ എഡിറ്ററായും പ്രവർത്തിച്ചിരുന്നു. 2001-ൽ കെ.എസ്.സി.-യുടെ സംസ്ഥാന സെക്രട്ടറിയായും പിന്നീട് സംസ്ഥാനപ്രസിഡന്റായും തിരഞ്ഞെടുക്കപ്പെട്ടു. 2004-ൽ യൂത്ത് ഫ്രണ്ടിന്റെ സംസ്ഥാന സെക്രട്ടറിയായും 2006-ൽ സംസ്ഥാന പ്രസിഡന്റായും തെരഞ്ഞെടുക്കപ്പെട്ടു. രണ്ടാം ഉമ്മൻ ചാണ്ടി മന്ത്രിസഭയിലെ ഭക്ഷ്യ-സിവിൽ സപ്ലൈസ് വകുപ്പ് മന്ത്രിയായിരുന്ന പിതാവ് ടി.എം. ജേക്കബിന്റെ ആകസ്മിക നിര്യാണത്തെത്തുടർന്നുണ്ടായ പിറവം ഉപതെരഞ്ഞെടുപ്പിൽ ഐക്യ ജനാധിപത്യ മുന്നണി സ്ഥാനാർത്ഥിയായി മത്സരിച്ച അനൂപ് ജേക്കബ് 12070 വോട്ടിന്റെ ഭൂരിപക്ഷത്തിൽ വിജയം നേടി. മാർച്ച് 22-ന് ഇദ്ദേഹം നിയമസഭാംഗമായി സത്യപ്രതിജ്ഞ ചെയ്തു.
പിറവം ബിപിസി കോളജിൽ ഇംഗ്ലീഷ് വിഭാഗം അധ്യാപികയായ അനിലയാണ് ഭാര്യ. ജേക്കബ്, ലിറ എന്നിവർ മക്കളാണ്


</doc>
<doc id="183136" url="https://ml.wikipedia.org/wiki?curid=183136" title="ആന്ത്രശൂല">
ആന്ത്രശൂല

വൻകുടലിനുണ്ടാകുന്ന വീക്കമാണ് ആന്ത്രശൂല. ഇത് രണ്ടു തരമുണ്ട്:

(Mucous or Spastic colon). 

ഈ രോഗം താരതമ്യേന നിസ്സാരമാണ്. ഇതു ബാധിച്ചാൽ കുടലിൽ വീക്കമുണ്ടാകണമെന്നില്ല. എന്നാൽ അപൂർവമായി വളരെ ചെറിയതോതിൽ വീക്കമുണ്ടാകാറുണ്ട്. രോഗിക്ക് വയറിന്റെ ഇടതുവശത്തായി അല്പമായ വേദന അനുഭവപ്പെടുന്നു. അതിസാരവും മലബന്ധവും മാറി മാറി ഉണ്ടാവുകയും ചെയ്യും. വൻകുടലിന്റെ ഭിത്തികൾക്കുണ്ടാകുന്ന സത്വരമായ സങ്കോചവികാസങ്ങൾ (spasma) കുടലിന്റെ തരംഗരൂപത്തിലുള്ള "പെരിസ്റ്റാൾട്ടിക്" ചലനങ്ങളെ ബാധിക്കുന്നതിനാലാണ് ഈ അവസ്ഥ ഉണ്ടാകുന്നത്. തുടർച്ചയായി വിരേചനൗഷധങ്ങൾ ഉപയോഗിക്കുന്നതുമൂലം ഈ രോഗമുണ്ടാവുകയും ഉള്ള രോഗം വർധിക്കുകയും ചെയ്യാൻ ഇടയുണ്ട്. ഭക്ഷണം ശരിയായി നിയന്ത്രിക്കുകയും വിരേചനൗഷധങ്ങൾ ഉപയോഗിക്കാതിരിക്കയുമാണ് ചികിത്സാ നടപടികൾ.

(Ulcerative Colitis) 

ഇന്നോളം കാരണം കണ്ടുപിടിക്കപ്പെട്ടിട്ടില്ലാത്തതും വളരെ ഗുരുതരവും ആയ ഒരു രോഗമാണിത്. 20-നും 40-നും ഇടയ്ക്കു പ്രായമുള്ളവരെയാണ് ഇതു സാധാരണയായി ബാധിക്കുക. ഭക്ഷ്യവിഷബാധ, ഏതെങ്കിലും ഭക്ഷണത്തിനോടുള്ള അരോചകത്വം, വികാരവിക്ഷോഭങ്ങൾ എന്നിവ ഇതിനു കാരണങ്ങളാണ്. മറ്റു രോഗങ്ങൾ, ക്ഷതങ്ങൾ എന്നിവയോടൊപ്പം ഉപരോഗങ്ങൾ ആയും ആന്ത്രശൂല ഉണ്ടാകാം. ഉദാഹരണത്തിന് കുടലിൽ ട്യൂമറുണ്ടാകുന്നതിനോടൊപ്പം ആന്ത്രശൂലയും ഉണ്ടാകാറുണ്ട്.

ഗുദത്തിനടുത്ത്, വൻകുടലിന്റെ അവസാനഭാഗത്തായാണ് സാധാരണയായി ഈ രോഗം ആരംഭിക്കുക. അവിടെ നിന്നും അത് മുകളിലേക്കു വ്യാപിക്കുന്നു. രോഗബാധയുണ്ടായ ഭാഗങ്ങൾ ചുവന്നു തുടുക്കുകയും, തുറന്ന വ്രണങ്ങൾ ഉണ്ടാവുകയും ചെയ്യും. മലത്തിൽ രക്തം കാണുക സാധാരണമാണ്. വയറുവേദനയും കഠിനമായ അതിസാരവും ഉണ്ടാകാം. 15-20 പ്രാവശ്യം വരെ വയറിളകുക സാധാരണമാണ്. പലപ്പോഴും ഈ രോഗം സ്ഥിരമോ, വളരെക്കാലം നീണ്ടുനിൽക്കുന്നതോ ആയിരിക്കും. എന്നാൽ ഇടയ്ക്കിടെ രോഗലക്ഷണങ്ങൾ അപ്രത്യക്ഷമാവുകയോ, രോഗത്തിന് താത്കാലിക ശമനം ഉണ്ടാവുകയോ ചെയ്യുക പതിവാണ്. സാധാരണയായി രോഗികൾക്ക് വികാരസംഘർഷം സംഭവിക്കാറുണ്ട്. ഇത് രോഗത്തോടൊപ്പമുള്ള വേദനയുടെയും മറ്റും ഫലമാണോ അതോ ഒരു രോഗകാരണം തന്നെയാണോ എന്നു നിർണയിക്കപ്പെട്ടിട്ടില്ല.

പരിപൂർണ വിശ്രമമാണ് രോഗത്തിനുള്ള പ്രധാന ചികിത്സ. പഴങ്ങൾ, പച്ചക്കറികൾ എന്നിവ കുറവും, ജീവകങ്ങളും ധാതുലവണങ്ങളും ധാരാളവും ഉള്ള ഭക്ഷണമാണ് കഴിക്കേണ്ടത്. കോർട്ടിസോൺ പോലെയുള്ള ഔഷധങ്ങൾ ഗുളികകളായോ എനിമ മുഖാന്തരമോ കൊടുക്കാറുണ്ട്. വളരെ ഗുരുതരമായ അവസ്ഥയിൽ കുടലിൽ രോഗം ബാധിച്ച ഭാഗം മുറിച്ചു കളയേണ്ടിവരും. (കോളോസ്റ്റമി അഥവാ ഇലിയോസ്റ്റമി എന്ന പേരിൽ ഇതറിയപ്പെടുന്നു.) ഇതോടൊപ്പം കുടലിന്റെ അറ്റം പുറത്തേക്കു തുറക്കുന്നതിനുവേണ്ടി ഉദരഭിത്തിയിൽ കൃത്രിമമായി ദ്വാരമിടുകയും വേണം. വിസർജനത്തിനുവേണ്ടിയാണ് ഇങ്ങനെ ചെയ്യുന്നത്



</doc>
<doc id="183139" url="https://ml.wikipedia.org/wiki?curid=183139" title="ചരൽ (ഗ്രാമം)">
ചരൽ (ഗ്രാമം)

കണ്ണൂർ ജില്ലയിലെ അയ്യൻകുന്ന് ഗ്രാമപഞ്ചായത്തിലെ ഒരു ഗ്രാമമാണ് ചരൽ. കർണാടക അതിർത്തിക്കു സമീപമാണ് ഈ ഗ്രാമം സ്ഥിതി ചെയ്യുന്നത്.


</doc>
<doc id="183144" url="https://ml.wikipedia.org/wiki?curid=183144" title="മുസ്ലിം വേൾഡ് ലീഗ്">
മുസ്ലിം വേൾഡ് ലീഗ്

അന്താരാഷ്ട്ര തലത്തിൽ പ്രവർത്തിക്കുന്ന വിപുലമായ സർക്കാറേതര ഇസ്‌ലാമിക സംഘടനയാണ് മുസ്ലിം വേൾഡ് ലീഗ് അഥവാ റാബിത്വ എന്ന പേരിലറിയപ്പെടുന്ന റാബിത്വൽ ആലം അൽഇസ്ലാമി (അറബി:رابطة العالم الإسلامي ).

1962 മെയ് 18 ന് സൗദി അറേബ്യയിലെ മക്കയിൽ വെച്ച് പ്രവർത്തനമാരംഭിച്ചു. ഐക്യരാഷ്ട്ര സഭയുടെ അഫിലിയേഷനുള്ള എൻ.ജി.ഒ. ഡോ. അബ്ദുല്ല ബിൻ അബുൽ മുഹ്സിൻ അത്തുർക്കിയാണ് നിലവിലെ സെക്രട്ടറി ജനറൽ.

റാബിത്വയുടെ പ്രധാന ലക്ഷ്യങ്ങള് ഇവയാണ്:

വിവിധാവശ്യങ്ങൾക്കായി എട്ട് അനുബന്ധ സമിതികൾ/ സംഘടനകൾ മുസ്‌ലിം വേൾഡ് ലീഗിന് കീഴിൽ പ്രവർത്തിക്ക




</doc>
<doc id="183159" url="https://ml.wikipedia.org/wiki?curid=183159" title="മോഹനകൃഷ്ണൻ കാലടി">
മോഹനകൃഷ്ണൻ കാലടി

മലയാളത്തിലെ ഉത്തരാധുനിക കവികളിൽ ഒരാളാണ് മോഹനകൃഷ്ണൻ കാലടി. 
1978-ൽ മലപ്പുറം ജില്ലയിലെ കാലടിയിൽ പി.കൃഷ്‌ണൻകുട്ടിയുടെയും സി.സുലോചനയുടെയും മകനായി ജനിച്ചു. 1999, 2000 വർഷങ്ങളിൽ മാതൃഭൂമി ആഴ്ചപ്പതിപ്പ് നടത്തിയ സാഹിത്യമത്സരത്തിൽ കവിതയ്‌ക്ക്‌ സമ്മാനം നേടിയിട്ടുണ്ട്. രണ്ടുതവണ കാലിക്കറ്റ്‌ യൂണിവേഴ്‌സിറ്റി ഇന്റർസോൺ കലോത്സവത്തിൽ കവിതാരചനയ്‌ക്ക്‌ ഒന്നാംസമ്മാനം ലഭിച്ചു. കേരള ശാസ്ത്രസാഹിത്യ പരിഷത്ത് പ്രസിദ്ധീകരണമായ ശാസ്ത്രകേരളം മാസികയുടെ പത്രാധിപസമിതിയിൽ അംഗമായിരുന്നു. മട്ടന്നൂർ PRNSS കോളേജിൽ രസതന്ത്രവിഭാഗം അദ്ധ്യാപകനായിരുന്നു. ഇപ്പോൾ കോഴിക്കോട് സർവ്വകലാശാലയിൽ ഗവേഷണം നടത്തുന്നു.



</doc>
<doc id="183173" url="https://ml.wikipedia.org/wiki?curid=183173" title="ഇ.ജെ. ലൂക്കോസ്">
ഇ.ജെ. ലൂക്കോസ്

ഏഴാം കേരള നിയമസഭയിലെ ഏറ്റുമാനൂർ നിയോജകമണ്ഡലത്തെ പ്രതിനിധീകരിച്ച അംഗമാണ് ഇ.ജെ. ലൂക്കോസ് (25 ജനുവരി 1933 -12 മാർച്ച് 2012). ക്‌നാനായ കത്തോലിക്കാ കോൺഗ്രസിന്റെ മുൻ പ്രസിഡന്റ്, കേരളാ കോൺഗ്രസ് സംസ്ഥാന വൈസ് ചെയർമാൻ, കോട്ടയം ജില്ലാ പ്രസിഡന്റ്, ഉഴവൂർ സർവീസ് സഹകരണ ബാങ്ക് പ്രസിഡന്റ് തുടങ്ങിയ പദവികൾ വഹിച്ചിട്ടുണ്ട്. എം.ജി സർവകലാശാല സിൻഡിക്കേറ്റംഗം, ഹൈസ്‌കൂൾ സിലബസ് കമ്മിറ്റിയംഗം എന്നീ നിലകളിലും പ്രവർത്തിച്ചിട്ടുണ്ട്. 
ഇ.എം ജോസഫിന്റെയും ഏലി ജോസഫിന്റെയും മകനായി 1933 ജനുവരി 25ന് ഉഴവൂരിൽ ജനിച്ചു. ഉഴവൂർ ഒ.എൽ.എൽ. ഹൈസ്‌ക്കൂളിൽ നിന്നും ഹെഡ്മാസ്റ്ററായാണ് ഔദ്യോഗിക ജീവിത്തിൽ നിന്ന് വിരമിച്ചത്.
ഭാര്യ: ലീലാമ്മ. മക്കൾ: ലലിത്, സെനിത്, അനിത്, സ്റ്റീഫൻ


</doc>
<doc id="183175" url="https://ml.wikipedia.org/wiki?curid=183175" title="ആൻഡ്രോക്ലീസ്">
ആൻഡ്രോക്ലീസ്

ക്രിസ്ത്വബ്ദം ഒന്നാം നൂറ്റണ്ടിലെ ഒരു റോമൻ അടിമയായിരുന്നു ആൻഡ്രോക്ലീസ്. ഔലസ് ഗല്ലിയസ്സിന്റെ ഒരു കഥയിൽ ഈ അടിമയുടെ കഥ വർണിച്ചിട്ടുണ്ട് (ഗസ്റ്റാ റോമനോറം). തന്റെ യജമാനന്റെ ക്രൂരതയിൽനിന്നു രക്ഷപ്പെടാൻ ഒളിച്ചോടിയ ആൻഡ്രോക്ലീസ് ആഫ്രിക്കയിലെ ഒരു ഗുഹയിൽ അഭയം പ്രാപിച്ചു. കൈയിൽ മുള്ളു തറച്ച് വ്രണപ്പെട്ട ഒരു സിംഹം ഗുഹയിലേക്ക് കടന്നുചെന്നു. സിംഹത്തിന്റെ കൈയിലെ മുള്ള് ആൻഡ്രോക്ലീസ് വലിച്ചെടുത്തു. പിൽക്കാലത്ത് ആൻഡ്രോക്ളിസ് പിടികൂടപ്പെട്ടപ്പോൾ ഒളിച്ചോടിയതിന് ശിക്ഷയായി അയാളെ ഒരു സിംഹത്തിന് ഇരയായി വിട്ടുകൊടുത്തു. എന്നാൽ സിംഹം അയാളെ കൊന്നുതിന്നുന്നതിനു പകരം അയാളോട് സ്നേഹപൂർവം പെരുമാറി. അയാൾ പണ്ടു സഹായിച്ച സിംഹമായിരുന്നു അത്. തുടർന്ന് ആൻഡ്രോക്ലീസിന് അടിമത്തത്തിൽനിന്നു മോചനം ലഭിച്ചു എന്നാണ് കഥ. ഗല്ലിയസ് ഈ കഥ സ്വീകരിച്ചത് ഏപ്പിയന്റെ എയ്ഗുപ്തിയാക്ക എന്ന കൃതിയിൽനിന്നാണ്. എയ്ലിയന്റെ ഡി നാച്ചുറാ അനിമേലിയം എന്ന ഗ്രന്ഥത്തിലും ഈ കഥ കാണപ്പെടുന്നു.

ഈ പുരാതനകഥയെ ആസ്പദമാക്കി ഇംഗ്ലീഷ് നാടകകൃത്തായ ബർണാഡ് ഷാ "ആൻഡ്രോക്ളിസ് ആൻഡ് ദ് ലയൺ" എന്നൊരു ഹാസ്യ നാടകം രചിച്ചിട്ടുണ്ട്.



</doc>
<doc id="183184" url="https://ml.wikipedia.org/wiki?curid=183184" title="എം.എസ്. ബനേഷ്">
എം.എസ്. ബനേഷ്

മലയാളത്തിലെ ഒരു ഉത്തരാധുനിക കവിയും ഡോക്യുമെൻററി സംവിധായകനുമാണ് എം.എസ്‌. ബനേഷ്‌.

കവിയും മാധ്യമപ്രവർത്തകനും ഡോക്യുമെൻററി സംവിധായകനുമായ എം.എസ് ബനേഷ് തൃശൂർ ജില്ലയിലെ കൊടുങ്ങല്ലൂരിൽ ജനിച്ചു. തൊണ്ണൂറുകളുടെ തുടക്കം മുതൽ മലയാളത്തിലെ പ്രമുഖ ആനുകാലിക പ്രസിദ്ധീകരണങ്ങളിൽ കവിതകൾ എഴുതുന്നു. ആദ്യകവിതാസമാഹാരം 'നെഞ്ചുംവിരിച്ച് തലകുനിക്കുന്നു' 2007ൽ ഡിസി ബുക്സ് പ്രസിദ്ധീകരിച്ചു. രണ്ടാമത്തെ കവിതാസമാഹാരം 'കാത്തുശിക്ഷിക്കണേ' 2011ൽ ഡിസി ബുക്സ് തന്നെ പ്രസിദ്ധീകരിച്ചു. 2017ൽ ഡിസി ബുക്‌സ് പ്രസിദ്ധീകരിച്ച 'നല്ലയിനം പുലയ അച്ചാറുകൾ' ആണ് മൂന്നാമത്തെ കാവ്യസമാഹാരം. മലയാളത്തിലെയും ഇംഗ്ലീഷിലെയും നിരവധി കാവ്യസമാഹാരങ്ങളിൽ കവിതകൾ ഉൾപ്പെട്ടിട്ടുണ്ട്. കന്നഡ, ഇംഗ്ലീഷ് എന്നീ ഭാഷകളിൽ കവിതകൾ പരിഭാഷ ചെയ്യപ്പെട്ടു. കാത്തുശിക്ഷിക്കണേ എന്ന കവിത മഹാത്മാഗാന്ധി സർവ്വകലാശാലയുടെ ബിഎ മലയാളം രണ്ടാംവർഷ സിലബസിൽ പാഠ്യവിഷയമാണ്‌. കേന്ദ്രസാഹിത്യ അക്കാദമി ഇരുപത്തിയൊന്നാം നൂറ്റാണ്ടിലെ മലയാളകവിതയെക്കുറിച്ച്‌ 2017 മാർച്ചിൽ തയ്യാറാക്കിയ ഇന്ത്യൻ ലിറ്ററേച്ചർ മാസികയുടെ പ്രത്യേകപതിപ്പിൽ കവിതകൾ പ്രസിദ്ധീകരിച്ചിട്ടുണ്ട്‌. 

ഡോക്യുമെൻററി ഫിലിം സംവിധാനത്തിന് 6 തവണയും ലേഖനത്തിന്‌ ഒരു തവണയും സംസ്ഥാന സർക്കാരിൻറെ ടെലിവിഷൻ അവാർഡ്‌ നേടി. 'ഗർഭിണികളുടെ വാർഡ്‌' 'ശവമുറിയിൽ നിങ്ങളെയും കാത്ത്‌' 'ചന്ദനത്താൽ മുറിവേറ്റവർ' 'ദ ഗ്രേറ്റ്‌ പീപ്പിൾസ് സ്ലം' 'ദ ബ്ലൈൻഡ് ലൈബ്രേറിയൻ' തുടങ്ങിയവ പ്രധാന ഡോക്യുമെൻററികൾ. 'പെണ്ണ് കെട്ടിയ വീട്' എന്ന ഡോക്യുമെൻററിക്ക് ഐക്യരാഷ്ട്രസഭയുടെ പങ്കാളിത്തമുള്ള പോപുലേഷൻ ഫസ്റ്റിന്റെ ലാഡ്ലി മീഡിയ അവാർഡ്‌ ലഭിച്ചു. മലയാറ്റൂരിലെ അനധികൃത പാറമടകളെക്കുറിച്ചുള്ള ഡോക്യുമെൻററി ചിത്രീകരണത്തിനിടെ 2012 ഡിസംബർ 5 ന് ക്വാറിയിലെ ഗുണ്ടകളുടെ മർദ്ദനമേറ്റ് ചികിത്സയിലായി. എറണാകുളം ഏലൂരിലെ വ്യവസായ മലിനീകരണത്തിനെതിരെ സംവിധാനം ചെയ്ത 'വിഷമവൃത്തം' എന്ന ചിത്രത്തിന്റെ ചിത്രീകരണത്തിനിടയിലും ആക്രമണ ശ്രമം ഉണ്ടായി. പുഴയുടെ ജാതകം എന്ന ഡോക്യുമെൻററിയുടെ സംവിധാനത്തിന് അന്തരിച്ച പ്രമുഖ ഡോക്യുമെൻററി സംവിധായകൻ സി. ശരത്ച്ചന്ദ്രൻറെ പേരിലുള്ള ശരത്ചന്ദ്രൻ പരിസ്ഥിതി പുരസ്‌കാരം ലഭിച്ചു. 2016ൽ കേരള സംസ്ഥാന ചലച്ചിത്ര അക്കാദമിയുടെ ആഭിമുഖ്യത്തിൽ തിരുവനന്തപുരത്ത് നടന്ന ഇൻർനാഷണൽ ഡോക്യുമെൻററി ആൻഡ് ഷോർട്ട് ഫിലിംഫെസ്റ്റിവലിൻറെ (IDSFFK) സെലക്ഷൻ ജൂറി അംഗമായിരുന്നു.

കാവ്യസമാഹാരങ്ങൾക്കു പുറമേ, സ്വന്തം ഡോക്യുമെൻററി തിരക്കഥയായ 'കലി-ദ ഫ്‌ളെയ്മിംഗ് ഫെയ്‌സസ്', ഡോക്യുമെൻററി തിരക്കഥകളുടെ സമാഹാരമായ 'കലഹിക്കുന്നവരുടെ തിരക്കാഴ്ച്ചകൾ', എംഎൻ വിജയനുമായുള്ള അഭിമുഖസംഭാഷണങ്ങളുടെ സമാഹാരമായ 'കലാപത്തിന്റെ ഉത്തരങ്ങൾ;, നോം ചോംസ്‌കിയുടെ മലയാളവിവർത്തനമായ 'ബുദ്ധിജീവികളുടെ മൗനം', ഓഷോ രജനീഷിന്റെ ലവ് ആൻഡ് മെഡിറ്റേഷൻ എന്ന കൃതിയുടെ വിവർത്തനമായ 'പ്രണയവും ധ്യാനവും' ബംഗാളി സംവിധായകൻ ജോഷി ജോസഫിന്റെ സിനിമയുടെ ദൃശ്യാഖ്യാനമായ 'ആരാച്ചാരുടെ ജീവിതത്തിൽ നിന്ന്‌ ഒരു ദിവസം' എന്നിവയാണ് മറ്റ് പുസ്തകങ്ങൾ.

കലാകൗമുദി ആഴ്ചപ്പതിപ്പ്‌, കൈരളി ടിവി, പീപ്പിൾ ടിവി, ജീവൻ ടിവി എന്നിവിടങ്ങളിൽ ജോലി ചെയ്തു. ഇപ്പോൾ റിപോർട്ടർ ടിവിയിൽ പ്രോഗ്രാം ഹെഡ് ആയി ജോലി ചെയ്യുന്നു. കൊടുങ്ങല്ലൂർ ബോയ്സ് ഹൈസ്കൂൾ, എറണാകുളം മഹാരാജാസ് കോളേജ്, കേരള പ്രസ്‌ അക്കാദമി എന്നിവിടങ്ങളിൽ പഠനം. കൊടുങ്ങല്ലൂർ ഭരണിയെ കുറിച്ച് സംവിധാനം ചെയ്ത 'കലി- ദ ഫ്ലെയ്മിംഗ് ഫെയ്സസ്' എന്ന ചിത്രത്തിന്റെ തിരക്കഥ 'ഭാഷാപോഷിണി' പ്രസിദ്ധീകരിച്ചു. ഇതേ തിരക്കഥ 2003ൽ ഫാബിയൻ ബുക്സ് പ്രസിദ്ധീകരിച്ചു. ഇപ്പോൾ സ്വതന്ത്രമായി ഡോക്യുമെൻററി ചിത്രങ്ങൾ സംവിധാനം ചെയ്യുന്നു. എറണാകുളത്ത് താമസം.


നെഞ്ചുംവിരിച്ച് തലകുനിക്കുന്നു - (ആദ്യകവിതാമാഹാരം) ഡി സി ബുക്സ്- വില നാൽപതു രൂപ

"ഈ സമാഹാരത്തിലെ കവിതകളും അവ പ്രസിദ്ധീകരിച്ച പ്രസിദ്ധീകരണങ്ങളും:"

കാത്തുശിക്ഷിക്കണേ (രണ്ടാമത്തെ കവിതാസമാഹാരം) ഡിസി ബുക്സ്-വില 70 രൂപ.

"ഈ സമാഹാരത്തിലെ കവിതകളും അവ പ്രസിദ്ധീകരിച്ച പ്രസിദ്ധീകരണങ്ങളും:"

നല്ലയിനം പുലയ അച്ചാറുകൾ (മൂന്നാമത്തെ കവിതാസമാഹാരം) ഡിസി ബുക്‌സ്‌ -വില 110 രൂപ

"ഈ സമാഹാരത്തിലെ കവിതകളും അവ പ്രസിദ്ധീകരിച്ച പ്രസിദ്ധീകരണങ്ങളും:"


</doc>
<doc id="183186" url="https://ml.wikipedia.org/wiki?curid=183186" title="സാറാ അബൂബക്കർ">
സാറാ അബൂബക്കർ

കന്നടയിലെ ആദ്യത്തെ മുസ്ലിം എഴുത്തുകാരിയാണ് സാറാ അബൂബക്കർ . ചന്ദ്രഗിരിയ തീറദല്ലി, കദന വിറാമ, സഹനാ മുതലായവ അവരുടെ പ്രശസ്ത നോവലുകളാണ്. ചെറുകഥാ സമാഹാരവും പ്രകാശിതമായിട്ടുണ്ട്. 2012 ലെ മികച്ച ചിത്രത്തിനുള്ള ദേശീയ പുരസ്കാരം നേടിയ 'ബ്യാരി' തന്റെ പ്രഥമ നോവലായ ചന്ദ്രഗിരിയ തീറദല്ലിയുടെ കഥാ മോഷണമാണെന്ന് സാറാ ആരോപിച്ചിരുന്നു.
കാസർകോട്, അഭിഭാഷകനായ പി അഹമ്മദിന്റെയും സൈനബിയുടെയും ആറു മക്കളിൽ ഏക പെൺകുട്ടിയായി ജനിച്ചു. പത്താംതരംവരെ പഠിച്ചു. വിവാഹം കഴിഞ്ഞതോടെ കർണാടകത്തിലേക്കുപോയി. ലങ്കേഷ് പത്രിക എന്ന കന്നഡ പ്രസിദ്ധീകരണത്തിലൂടെ എഴുതാനാരംഭിച്ചു. മുസ്‌ലിം സ്ത്രീകളെ കുറിച്ചൊരു നോവൽ എഴുതണമെന്ന പ്രൊഫ. ലങ്കേഷിന്റെ ആവശ്യത്തെത്തുടർന്നെഴുതിയ 'ചന്ദ്രഗിരിയ തീരഡല്ലി' (ചന്ദ്രഗിരിയുടെ തീരത്ത്) 1984 ൽ തുടർനോവലായി പ്രസിദ്ധീകരിച്ചു. ഇതിനെത്തുടർന്ന് മത തീവ്ര മതവാദികളുടെ നിരന്തര ഭീഷണിയിലായി. ജമാഅത്തെ ഇസ്‌ലാമി പോലുള്ള സംഘടനകളിൽ നിന്ന് ശക്തമായ എതിർപ്പുണ്ടായി. ജമാഅത്തെ ഇസ്‌ലാമിയുടെ മാസികയായ 'സന്മാർഗി'യിൽ ഇവരെ അധിക്ഷേപിച്ചുകൊണ്ട് നിരവധി ലേഖനങ്ങൾ വന്നു. അവർക്കെതിരെ മാനനഷ്ടത്തിന് കേസുകൊടുത്തു ജയിച്ചു.

'ചന്ദ്രഗിരി പ്രകാശന' എന്ന പേരിൽ സാറാ അബൂബക്കർ സ്വന്തമായി ഒരു പ്രസാധക സ്ഥാപനവും നടത്തുന്നുണ്ട്. സാറാ അബൂബക്കറിന്റെ മുൻകൈയ്യിൽ രൂപീകരിച്ച കർണാടക റൈറ്റേഴ്‌സ് ആന്റ് റീഡേഴ്‌സ് അസോസിയേഷനിൽ മുന്നൂറിലേറെ സ്ത്രീകൾ അംഗങ്ങളാണ്.
ഖദീജ മുംതാസിന്റെ ബർസ, ബി.എം. സുഹ്‌റയുടെ ബലി, കമലാദാസിന്റെ മനോമി, പി.കെ. ബാലകൃഷ്ണന്റെ ഇനി ഞാൻ ഉറങ്ങട്ടെ തുടങ്ങിയ കൃതികൾ കന്നഡയിലേക്ക് തർജമ ചെയ്തു.


</doc>
<doc id="183191" url="https://ml.wikipedia.org/wiki?curid=183191" title="ഷിബു ചക്രവർത്തി">
ഷിബു ചക്രവർത്തി

മലയാളസിനിമാ ഗാന രചയിതാവും തിരക്കഥാകൃത്തും ടെലിവിഷൻ പരിപാടികളുടെ നിർമ്മാതാവുമാണ് ഷിബു ചക്രവർത്തി (ജനനം:1961). കൈരളി ചാനലിന്റെ പ്രോഗ്രാം ഹെഡായും അമൃത ടി വി യിൽ പ്രോഗ്രാംസ് ആന്റ് ഇവന്റ്സ് വിഭാഗത്തിന്റെ ജനറൽ മാനേജറായും ജോലി ചെയ്ത ഷിബു ഇപ്പോൾ മീഡിയവൺ ടിവിയിൽ പ്രോഗ്രാം ചീഫ് ആണ്.

കെ ജി ദാസിന്റേയും ശ്രീമതി ലീലയുടെയും മകനായി എറണാകുളത്തു ജനിച്ചു. ഇടപ്പള്ളിയിലെ സെയിന്റ് ജോർജ്ജ് സ്കൂളിലെ പ്രാഥമിക വിദ്യാഭ്യാസത്തിനു ശേഷം മഹാരാജാസ് കോളേജിൽ നിന്ന് ഫിലോസഫിയിൽ ബിരുദാനന്തരബിരുദവും പിന്നീട് പത്രപ്രവർത്തനത്തിൽ ഡിപ്ലോമയും നേടി. ഗായത്രി ആർട്ടിസ്റ്റ്സ് ആന്റ് ഡിസൈനേഴ്സ് എന്ന പരസ്യ സ്ഥാപനത്തിൽ ലെയൗട്ട് ആർട്ടിസ്റ്റായി പ്രവർത്തിച്ചു.പരസ്യജിംഗിളുകൾക്കായി വരികളെഴുതി. ഉപഹാരം എന്ന ചിത്രത്തിൽ ആദ്യമായി ഗാനരചന നിർവ്വഹിച്ചു. “ശ്യാമ” യിലെ ചെമ്പരത്തിപ്പൂവേ ചൊല്ല് എന്ന ഗാനം ഷിബുവിനെ ജനപ്രിയനാക്കി. ഡെന്നീസ് ജോസഫ് ആദ്യമായി സംവിധായകനായ “മനു അങ്കിൾ” എന്ന ചിത്രത്തിന്റെ തിരക്കഥ തയ്യാറാക്കി. അഥർവ്വം, മനു അങ്കിൾ, ചുരം, ഏഴരക്കൂട്ടം, സാമ്രാജ്യം, ഓർക്കാപ്പുറത്ത്, അഭയം(1991), ഡോൺ ബോസ്കൊ, തുടങ്ങി പതിനെട്ട് ചിത്രങ്ങളുടെ തിരക്കഥ രചിച്ചു. അഞ്ച് വർഷത്തോളം കൈരളി ചാനലിന്റെ പ്രോഗ്രാം ഹെഡായിരുന്നു. അമൃത ടി വി യിൽ പ്രോഗ്രാംസ് ആന്റ് ഇവന്റ്സ് വിഭാഗത്തിന്റെ ജനറൽ മാനേജറായും ജോലി ചെയ്ത ഷിബു ഇപ്പോൾ മീഡിയവൺ ടിവിയിൽ പ്രോഗ്രാം ചീഫ് ആണ്.

ഭാര്യ : ഷിജി മക്കൾ: മാളവിക, ശന്തനു


</doc>
<doc id="183193" url="https://ml.wikipedia.org/wiki?curid=183193" title="പ്രജനകവ്യാകരണം">
പ്രജനകവ്യാകരണം

വാക്യഘടനയുടെ (Syntax) പഠനത്തിൽ സൈദ്ധാന്തികഭാഷാശാസ്ത്രം പിന്തുടരുന്ന ഒരു സമീപനമാണ് പ്രജനകവ്യാകരണം. (ഇംഗ്ലീഷ്: Generative grammar) വാക്കുകൾ എങ്ങനെ കൂട്ടിച്ചേർത്താലാണ് വ്യാകരണപരമായി ശരിയായ വാക്യങ്ങൾ ഉണ്ടാവുകയെന്ന് പ്രവചിക്കാൻ സഹായിക്കുന്ന ഒരു പറ്റം നിയമങ്ങൾ രൂപപ്പെടുത്താനാണ് പ്രജനകവ്യാകരണം ശ്രമിക്കുന്നത്. വാക്യങ്ങളുടെ ആന്തരഘടനയിൽ നിന്ന് സന്ദർഭാനുസരണം ഭാഷാനിയമങ്ങൾ ഉരുത്തിരിച്ചെടുടുക്കുന്ന പ്രക്രിയയാണ് ഇതെന്നു പറയാം. മനുഷ്യർക്കെല്ലാം ജന്മസിദ്ധമായ ഭാഷാവൈഭവം ഉണ്ടെന്നും, ഈ വൈഭവത്തിന്റെ സ്വഭാവത്തെ ആശ്രയിച്ച് മനുഷ്യഭാഷകളുടെ സാർവലൗകികനിയമങ്ങൾ കണ്ടെത്താനാകുമെന്നും ഉള്ള സങ്കല്പത്തിലാണ് പ്രജനകവ്യാകരണം അടിയുറച്ചിരിക്കുന്നത്. 

1950-കൾക്കൊടുവിൽ, അമേരിക്കൻ ചിന്തകനും ഭാഷാശാസ്ത്രജ്ഞനുമായ നോം ചോംസ്കിയുടെ രചനകളിലാണ് പ്രജനകവ്യാകരണത്തിന്റെ പിറവി എന്നു പൊതുവേ കരുതപ്പെടുന്നു. എങ്കിലും ഈ ഭാഷാശാസ്ത്രശാഖയ്ക്ക് സഹസ്രാബ്ദങ്ങളുടെ പഴക്കമുണ്ടെന്ന് ചോംസ്കി തന്നെ സൂചിപ്പിച്ചിട്ടുണ്ട്. 2001-ൽ കൊൽക്കത്തയിൽ നടത്തിയ ഒരു പ്രഭാഷണത്തിൽ, ആധുനികമായ അർത്ഥത്തിലുള്ള ആദ്യത്തെ പ്രജനകവ്യാകരണം പൊതുവർഷാരംഭത്തിനു മുൻപ് അഞ്ചാം നൂറ്റാണ്ടിൽ ഭാരതത്തിൽ ജീവിച്ചിരുന്ന പാണിനിയുടെ അഷ്ടാധ്യായി ആയിരുന്നെന്ന് അദ്ദേഹം അഭിപ്രായപ്പെട്ടു. 

ഈ വിഷയത്തിൽ ചോംസ്കിയുടെ ആദ്യസിദ്ധാന്തങ്ങൾ "രചനാന്തരണ വ്യാകരണം" (transformational grammar) എന്നറിയപ്പെട്ടിരുന്നു. ഭാഷാവിഷയകമായ ചോംസ്കിയുടെ പിൽക്കാലസിദ്ധാന്തങ്ങളുടെ പൊതുസൂചകം എന്ന നിലയിൽ ഈ പേര് ഇന്നും ഉപയോഗിക്കപ്പെടുന്നു. പ്രജനകവ്യാകരണത്തിന്റെ പരസ്പരം മത്സരിക്കുന്ന ഒട്ടേറെ പാഠഭേദങ്ങൾ ഭാഷാശാസ്ത്രത്തിൽ ഇപ്പോൾ നിലവിലുണ്ട്. ചോംസ്കിയുടെ ഇപ്പോഴത്തെ നിലപാട്, "പരിമിതപദ്ധതി" (Minimalist program) എന്ന പേരിൽ അറിയപ്പെടുന്നു.


</doc>
<doc id="183194" url="https://ml.wikipedia.org/wiki?curid=183194" title="രാമകൃഷ്ണൻ കുമരനല്ലൂർ">
രാമകൃഷ്ണൻ കുമരനല്ലൂർ

ഒരു മലയാള ബാലസാഹിത്യകാരനാണ് രാമകൃഷ്ണൻ കുമരനല്ലൂർ. ഇദ്ദേഹത്തിന്റെ കൃതികൾക്ക് എൻ.സി.ആർ.ടി.സി. യുടേയും കേരള ബാലസാഹിത്യ ഇൻസ്റ്റിറ്റ്യൂട്ടിന്റേയും പുരസ്കാരങ്ങൾ ലഭിച്ചിട്ടുണ്ട്. പൊന്നാനി എ.വി.ഹൈസ്കൂളിൽ മലയാളം ഭാഷാദ്ധ്യാപകനായി പ്രവർത്തിക്കുന്നു

1969 മെയ് 15 ന് പാലക്കാട് ജില്ലയിലെ കുമരനല്ലൂരിൽ സി.വി പത്മാവതി വാരസ്യാരുടേയും പി.വി. ശൂലപാണി വാര്യരുടേയും മകനായി ജനിച്ചു. യുറീക്ക ദ്വൈവാരികയുടെ പത്രാധിപരായി പ്രവർത്തിച്ചിട്ടുണ്ട്.



</doc>
<doc id="183199" url="https://ml.wikipedia.org/wiki?curid=183199" title="രോഹിണി ഹട്ടങ്കടി">
രോഹിണി ഹട്ടങ്കടി

ഇന്ത്യയിലെ ഒരു നാടക ചലച്ചിത്രനടിയാണ് രോഹിണി ഹട്ടങ്കിടി. ബാഫ്റ്റ അവാർഡ് നേടിയ ഏക ഇന്ത്യൻ കലാകാരിയാണ് രോഹിണി.ഗാന്ധി എന്ന ചിത്രത്തിൽ കസ്തൂർബാ ഗാന്ധിയുടെ വേഷമിട്ട ഇവർക്ക് മികച്ച സഹനടിക്കുള്ള ബാഫ്റ്റ അവാർഡാണ് ലഭിച്ചു.

ഫിലിംഫെയർ അവാർഡ് രണ്ടു തവണയും ഒരു തവണ ദേശീയ ചലച്ചിത്രപുരസ്കാരവും ഇവരെ തേടിയെത്തിയിട്ടുണ്ട്. ഹട്ടങ്കിടിയുടെ പ്രധാന കലാപ്രവർത്തന മേഖല നാടകരംഗത്താണ്. ദേശീയ നാടകസ്കൂളിലെ പൂർവവിദ്യാർഥിയായ ഇവർ ആദ്യമായി ചലച്ചിത്രത്തിൽ അഭിനയിക്കുന്നത് അരവിന്ദ് ദേശായി കി അജീബ് ദ്സ്താൻ എന്ന 1978 ലെ ചിത്രത്തിലാണ്.സമാന്തര ചലച്ചിത്രങ്ങളിലാണ് ഹട്ടങ്കടി മുഖ്യമായും അഭിനയിച്ചത്. 1982 ലെ അർത്ഥ്, പാർട്ടി ആൻഡ് സാരൻഷ് (1984) എന്നിവയിലെ അഭിനയം ശ്രദ്ധേയങ്ങളായിരുന്നു. കസ്തൂർബാ ഗാന്ധിയായി അഭിനയിച്ചതിനു ശേഷം ഹിന്ദി സിനിമയിലെ ഹട്ടങ്കടിയുടെ വേഷങ്ങൾ പ്രധാനമായും സ്വഭാവനടിയുടെതായിരുന്നു. 80 ഫീച്ചർ ചിത്രങ്ങളിൽ അഭിനയിച്ചിട്ടുള്ള അവർ ടെലിവിഷൻ,നാടകം എന്നീ രംഗങ്ങളിൽ സജീവമായി പ്രവർത്തിക്കുന്നു.


</doc>
<doc id="183203" url="https://ml.wikipedia.org/wiki?curid=183203" title="ഹംസ അബ്ദുല്ല മലബാരി">
ഹംസ അബ്ദുല്ല മലബാരി

പ്രമുഖ ഹദീസ് പണ്ഡിതനും ഗ്രന്ഥകാരനുമാണ് ഡോ. ഹംസ അബ്ദുല്ല മലബാരി. കണ്ണൂർ സ്വദേശിയായ ഡോ. ഹംസ ഇരുപതിലധികം വർഷമായി ഇന്ത്യക്കുപുറത്തുള്ള വിവിധ സർവകലാശാലകളിൽ അദ്ധ്യാപകനായി പ്രവർത്തിച്ചു വരികയാണ്. ഇപ്പോൾ ദുബൈയിലെ കോളേജ് ഓഫ് ഇസ്ലാമിക് ആൻഡ് അറബിക് സ്റ്റഡീസിലെ ഇസ്ലാമിക കാര്യ പഠന വിഭാഗത്തിന്റെ തലവനാണ്. ഏകദേശം പത്തു പുസ്തകങ്ങളും നിരവധി ഗവേഷണ പ്രബന്ധങ്ങളും രചിച്ചിട്ടുള്ള അദ്ദേഹത്തിന്റെ പല പുസ്തകങ്ങളും സർവകലാശാലകളിൽ പാഠ്യവിഷയമാണ്. മൻഹജു മലൈബാരി എന്നപേരിൽ ഹദീസ് ഗവേഷണരംഗത്ത് ഒരു രീതി അദ്ദേഹം വികസിപ്പിച്ചിട്ടുണ്ട്.

കണ്ണൂരിൽ തളിപ്പറമ്പിനടുത്ത് പട്ടുവത്ത് 1952 ൽ ജനനം. വെല്ലൂർ ബാഖിയാത്തുസ്സ്വാലിഹാത്തിൽ നിന്ന് ബിരുദം കരസ്ഥമാക്കിയ ഹംസ ഈജിപ്റ്റിലെ അൽ അസ്ഹർ സർവകലാശാലയിലും മക്കയിലെ ഉമ്മുൽ ഖുറ സർവകലാശാലയിലും വിദ്യാഭ്യാസം പൂർത്തിയാക്കി.


</doc>
<doc id="183205" url="https://ml.wikipedia.org/wiki?curid=183205" title="മെക്കാനിക്കൽ എൻജിനീയറിങ്ങ്">
മെക്കാനിക്കൽ എൻജിനീയറിങ്ങ്

എഞ്ചിനിയറിംഗിലെ ഒരു വിഭാഗമാണ് മെക്കാനിക്കൽ എഞ്ചിനിയറിംഗ്. ഭൗതികശാസ്ത്രത്തിലെയും ദ്രവ്യശാസ്ത്രത്തിലേയും തത്ത്വങ്ങൾ പ്രകാരം യന്ത്രവ്യവസ്ഥകളുടെ വിശകലനം, രൂപകൽപന, നിർമ്മാണം, കേടുപാടുകൾ തീർക്കൽ എന്നിവ നിർവ്വഹിക്കുന്ന എഞ്ചിനീയറിംഗ് ശാഖയാണ് മെക്കാനിക്കൽ എൻജിനീയറിങ്ങ്.


</doc>
<doc id="183218" url="https://ml.wikipedia.org/wiki?curid=183218" title="കശ്യപൻ">
കശ്യപൻ

സപ്തർഷികളിൽ പ്രധാനപെട്ട ഒരു ഋഷിയാണ് കശ്യപ മഹർഷി (സംസ്കൃതം:कश्यप).

ദേവന്മാരുടെയും, അസുരന്മാരുടെയും, നാഗൻമാരുടെയും പിതാവ് കശ്യപമഹർഷിയാണെന്നാണ് ഐതിഹ്യം. അഗ്നിപുത്രിയായ അദിതിയെ വിവാഹം കഴിച്ചത് കശ്യപ മഹർഷിയാണ്. ദേവന്മാരുടെ മാതാവാണ് അദിതി. മഹാവിഷ്ണുവിൻറെ അഞ്ചാമത്തെ അവതാരമായ വാമനൻ അദിതിയുടെ പുത്രനായിരുന്നു. കശ്യപ മഹർഷിയുടെ രണ്ടാമത്തെ ഭാര്യയാണ് ദിതി. ദൈത്യൻമാരുടെ മാതാവാണ് ദിതി. രാജാവായ ദക്ഷ പ്രജാപതിയുടെ പുത്രിമാരാണ് ദിതിയും അദിതിയും.

കശ്യപസംഹിത എന്ന ഗ്രന്ഥം രചിച്ചിട്ടുണ്ട്.ആയുർവേദത്തിലെ പല ചികിത്സാരീതികളെകുറിച്ചും ഇതിൽ പ്രതിപാദിക്കുന്നു. 
ഹിന്ദുവിശ്വാസ പ്രകാരം മരിചിയുടെ പുത്രനായ കശ്യപ മഹർഷിയുടെ സ്ഥലമാണ്‌ കാശ്മീർ താഴ്വര എന്നു കരുതുന്നു.കാശ്മീർ താഴ്വരക്കു ആ പേര് ലഭിച്ചത് കശ്യപൻ നിർമിച്ച താഴ്‌വാരം എന്ന വിശ്വാസത്തിലാണ്.


</doc>
<doc id="183222" url="https://ml.wikipedia.org/wiki?curid=183222" title="ഇന്റർനാഷണൽ ഇൻസ്റ്റിറ്റ്യൂട്ട് ഓഫ് ഇസ്ലാമിക് തോട്ട്">
ഇന്റർനാഷണൽ ഇൻസ്റ്റിറ്റ്യൂട്ട് ഓഫ് ഇസ്ലാമിക് തോട്ട്

ഇന്റർനാഷണൽ ഇൻസ്റ്റിറ്റിയൂട്ട് ഇസ്‌ലാമിക് തോട്ട്. International Institute of Islamic Thought.(IIIT) നിസ്വാർഥമായി പ്രവർത്തിക്കുന്ന ഒരു സാസ്‌കാരിക- അക്കാദമിക-വിദ്യാഭ്യാസ സ്ഥാപനം. 1981 ൽ അമേരിക്കയിലെ വിർജീനിയയിൽ ആരംഭിച്ചു. ഇസ്‌ലാമികമായ പുതിയ ചിന്തകളെയും പഠനങ്ങളെയും പ്രോൽസാഹിപ്പിക്കുക എന്ന ഉദ്ദ്യേശ്യത്തോടെ അന്തർദേശീയ തലത്തിലുള്ള പ്രവർത്തന സംരംഭങ്ങൾ ട്രിപ്പിൾ ഐടി ( IIIT )ക്ക് സംഘടിപ്പിക്കപ്പെടുന്നു. വിവിധ രാജ്യങ്ങളിലുള്ള ഒട്ടനേകം ഇൻസ്റ്റിട്ട്യൂട്ടുകൾ ഐ.ഐ.ഐ.ടിയുടെ അംഗീകരത്തോടെ പ്രവർത്തിക്കുന്നുണ്ട്.

അമേരിക്കയിലും മറ്റ് പാശ്ചാത്യൻ നാടുകളിലുമുള്ള മുസ്്‌ലിം ജീവിതത്തെ കുറിച്ച് പുതിയ പഠനങ്ങളും ഗവേഷണങ്ങളും നടത്തുക, അവർ അഭിമുഖീകരിച്ചു കൊണ്ടിരിക്കുന്ന പ്രശ്‌നങ്ങൾക്ക് ഇസ്്‌ലാമികാടിത്തറയിൽ നിന്നു കൊണ്ട് പ്രതിവിധി കാണുക, പുതിയ ലോക ക്രമത്തിനനുസരിച്ച് ഇസ്്്‌ലാമിനെ ആധുനിക ലോകത്തിന് മുന്നിൽ ശാസ്്ത്രീയമായി അവതരിപ്പിക്കുക മുതയാല പ്രവർത്തനങ്ങളും അത്തരം ഗവേഷണങ്ങൾക്കാവശ്യമായ ഇൻസ്റ്റിട്ട്യൂട്ടുകളും നടത്തിക്കൊണ്ടിരിക്കുന്നു.
വിവിധ രാജ്യങ്ങളിൽ: ബംഗ്ലാദേശ്, ബോസ്‌നിയ, ബ്രൂണെ, ഈജിപ്ത്, ഇന്ത്യ, ഇന്തോനേഷ്യ, ജോർഡാൻ, ലബനാൻ, നൈജീരിയ, മൊറോക്കോ, പാകിസ്താൻ, സഊദി അറേബ്യ, യു.കെ മുതലായ രാജ്യങ്ങളിൽ കകകഠ യുടെ വിവിധരീതിയിലുള്ള ഇൻസ്റ്റിട്ട്യൂട്ടുകളോ സ്ഥാപനങ്ങളോ പ്രവർത്തിക്കുന്നു. 
പ്രശസ്ത ഇസ്ലാമിക ചിന്തകനും ഇസ്്‌ലാമൈസേഷൻ ഓഫ് നോളജ് എന്ന ആധുനിക തിയറിയുടെ ഉപജ്ഞാതാവുമായ ഡോ. ഇസ്്മായീൽ റജി ഫാറൂഖിയാണ് ഈ സ്ഥാപനത്തിന്റെ സ്ഥാകരിൽ പ്രമുഖൻ. IIIT യുടെ പ്രവർത്തനങ്ങൾ നിയന്ത്രിക്കുന്നത് കൗൺസിൽ അംഗങ്ങളാണ്. താഴെ പറയുന്നവരാണ് പ്രധാന കൗൺസിൽ അംഗങ്ങൾ. 


</doc>
<doc id="183227" url="https://ml.wikipedia.org/wiki?curid=183227" title="പോളി സ്റ്റൈറീൻ">
പോളി സ്റ്റൈറീൻ

പോളി സ്റ്റൈറീൻ, സുതാര്യവും, വിവിധ വർണ്ണങ്ങളിലും രൂപങ്ങളിലും എളുപ്പം രൂപപ്പെടുത്തിയെടുക്കാവുന്ന തെർമോപ്ലാസ്റ്റിക് ആണ് സ്റ്റൈറോഫോം, തെർമോക്കോൾ എന്നീ പേരുകളിൽ നമുക്കു സുപരിചിതമായ പാക്കിംഗ് പദാർത്ഥം പോളി സ്റ്റൈറീൻറെ അനവധി രൂപങ്ങളിലൊന്നാണ്. 

സ്റ്റൈറീൻ, ( വൈനൈൽ ബെൻസീൻ, എന്നും പറയാം) തന്മാത്രകളുടെ ശൃംഖലയാണ് പോളി സ്റ്റൈറീൻ. 

സൊല്യൂഷൻ,എമൾഷൻ എന്നീ രീതികളിലും പോളിമറീകരിക്കാമെങ്കിലും ബൾക്ക്, സസ്പെൻഷൻ എന്നീ രീതികളാണ് സാധാരണ പോളിമറീകരണം നടത്താറ്. 
ഫ്രീ റാഡിക്കൽ പോളിമറൈസേഷൻ അറ്റാക്റ്റിക് ശൃംഖലയാണ് നൽകുക. അതായത് ഫിനൈൽ ഗ്രൂപ്പുകൾ അടുക്കും ചിട്ടയുമില്ലാതെ ശൃംഖലയുടെ ഇരു വശത്തുമായിരിക്കും, അതുകൊണ്ട് ഉത്പന്നം അമോർഫസും. എന്നാൽ കോഡിനേഷൻ പോളിമറൈസേഷൻ വഴി ഫിനൈൽ ഗ്രൂപ്പുകൾ ഒന്നിടവിട്ട് ശൃംഖലയുടെ ഇരു ഭാഗത്തും ക്രമീകരിച്ച ക്രിസ്റ്റലൈനിറ്റിയുളള സിൻറിയോടാക്റ്റിക്  പോളിമറാണ് ലഭിക്കുക

റിഫ്രാക്റ്റീവ് ഇൻഡെക്സ് 1.6 ആയ അമോർഫസ് പോളി സ്റ്റൈറീന് വെട്ടിത്തിളങ്ങുന്ന സുതാര്യതയാണ്. ഓപ്റ്റിക്കൽ മേഖലകളിൽ സ്ഫടികത്തിനു പകരം ഉപയോഗപ്രദമാവുന്നു. ഒരു നല്ല ഇലക്ട്രിക്കൽ ഇൻസുലേറ്ററു കൂടിയാണ്. പക്ഷെ, പോളി സ്റ്റൈറീൻ. . എളുപ്പത്തിൽ പൊട്ടുന്നു, പല ലായകങ്ങളിലും എളുപ്പത്തിൽ അലിയുന്നു; 80 ഡിഗ്രി സെൽഷ്യസിൽ മൃദുവാകാനാരംഭിക്കുന്നു( Heat Distortion Temperature). അതിനാൽ കോപോളിമറൈസേഷനിലൂടേയും ക്രോസ്സ് ലിങ്കിങ്ങ് വഴിയും, ഗുണങ്ങൾ മെച്ചപ്പെടുത്താനുളള ശ്രമങ്ങൾ ഉണ്ടായിട്ടുണ്ട്. 
ആഗോളാടിസ്ഥാനത്തിൽ ഉത്പാദിപ്പിക്കപ്പെടുന്ന പോളിസ്റ്റൈറീൻറെ സിംഹഭാഗവും, പാക്കിംഗിനായി ഉപയോഗിക്കപ്പെടുന്നു. 


</doc>
<doc id="183231" url="https://ml.wikipedia.org/wiki?curid=183231" title="ആൻഥ്രക്വിനോൺ">
ആൻഥ്രക്വിനോൺ

ആൻഥ്രസീൻ എന്ന ആരോമാറ്റിക് ഹൈഡ്രോകാർബണിന്റെ ഒരു ഓക്സിഡേഷൻ വ്യുത്പന്നമാണ് ആൻഥ്രക്വിനോൺ. സംരചനാ ഫോർമുല: ഈ പദാർഥത്തിന് ഒമ്പതു സമരൂപികൾ (isomers) ഉണ്ടാകുന്നതിനു സാധ്യതയുണ്ടെങ്കിലും അവയിൽ ഏറ്റവും പ്രധാനം ചിത്രത്തിൽ കാണിച്ചതുപോലുള്ള 9:10 വ്യുത്പന്നമാണ്. ഇളം മഞ്ഞനിറത്തിൽ സൂച്യാകാരത്തിലുള്ള പരലുകളായി ലഭിക്കുന്ന ഇതിന്റെ ദ്രവണാങ്കം 285C; തിളനില 382C ആണ്. ജലത്തിൽ അലേയമായ ആൻഥ്രക്വിനോൺ ഗ്ലേഷ്യൽ അസറ്റിക് അമ്ലത്തിലും ചൂടുള്ള ബെൻസീനിലും മറ്റും നിഷ്പ്രയാസം അലിയുന്നു. മണമില്ലാത്ത ആൻഥ്രക്വിനോൺ രാസപ്രവർത്തനങ്ങളിൽ ഇത് ഒരു ഡൈകിറ്റോൺ എന്ന നിലയിൽ പ്രവർത്തിക്കുന്നു. 

ആൻഥ്രസീൻ ഓക്സിഡൈസ് ചെയ്ത് ആൻഥ്രക്വിനോൺ നിർമ്മിക്കാം. ആൻഥ്രസീൻ നല്ലപോലെ പൊടിച്ച് തിളയ്ക്കുന്ന ഗ്ലേഷ്യൽ അസറ്റിക് അമ്ലത്തിൽ അലിയിച്ച് ഫ്ലാസ്കിൽ എടുത്തശേഷം തുള്ളി തുള്ളിയായി അതിലേക്ക് ക്രോമിക് ആസിഡ് ലായനി, ഗ്ലേഷ്യൽ അസറ്റിക് അമ്ലം എന്നിവയുടെ മിശ്രിതം ചേർക്കുന്നു. മുപ്പതു മിനിറ്റുനേരം തിളപ്പിച്ചു തണുപ്പിച്ചശേഷം ധാരാളം ജലത്തിലേക്ക് ഒഴിക്കുന്നു. ഉത്പന്നമായ ആൻഥ്രക്വിനോൺ അരിച്ചെടുത്ത് ആദ്യം നേർത്ത കാസ്റ്റിക് സോഡാ ലായനികൊണ്ടും പിന്നീട് ജലംകൊണ്ടും കഴുകി ഉണക്കിയശേഷം ഉത്പതനം (sublimation) കൊണ്ട് ശുദ്ധീകരിച്ചെടുക്കുന്നു. ഇത് അലിസാറിൻ തുടങ്ങിയ വിലപിടിച്ച പല ചായങ്ങളുടെയും ഇടയൌഗികമാകയാൽ വളരെ വ്യാവസായിക പ്രാധാന്യമുള്ള ഒന്നാണ്. ആകയാൽ ഇതിന്റെ നിർമ്മാണത്തിനു കൂടുതൽ എളുപ്പമുള്ളതും ചെലവു ചുരുങ്ങിയതുമായ മാർഗങ്ങൾ ആവിഷ്കരിക്കപ്പെട്ടിട്ടുണ്ട്. 400Cൽ വനേഡിയം പെന്റോക്സൈഡിന്റെ സാന്നിധ്യത്തിൽ വായു ഉപയോഗിച്ച് ആൻഥ്രസീൻ നേരിട്ട് ഓക്സിഡൈസ് ചെയ്യുന്ന രീതി ഒരു ഉദാഹരണമാണ്. അലുമിനിയം ക്ലോറൈഡിന്റെ സാന്നിധ്യത്തിൽ 4050C-ൽ അധിക-അളവിൽ ബെൻസീനും ഥാലിക് അൻഹൈഡ്രൈഡും സംഘനിപ്പിച്ച് ലഭിക്കുന്ന ബെൻസോയിൽ-ബെൻസോയിക് അമ്ലം സൾഫ്യൂറിക് അമ്ലത്തിന്റെ സാന്നിധ്യത്തിൽ ചാക്രീകരിച്ച് ആൻഥ്രക്വിനോൺ ഉത്പാദിപ്പിക്കുന്ന സമ്പ്രദായമാണ് ഏറ്റവും ചെലവു ചുരുങ്ങിയത്

1834-ൽ അഗസ്തി ലാറന്റ് ആണ് പ്രസ്തുതയൗഗികം ആദ്യമായി കണ്ടുപിടിച്ചത്. വ്യാവസായികരംഗത്ത് ആദ്യമായി ഇത് ഉപയോഗിക്കപ്പെട്ടത് 1870-ൽ ആണ്. ചായങ്ങളുടെ നിർമ്മാണത്തിൽ ഈ യൗഗികം വ്യാപകമായി ഉപയോഗിക്കുന്നു. വളരെയേറെ പ്രധാന്യമർഹിക്കുന്ന ഒരു ആൻഥ്രാക്വിനോൻ ചായമാണ് ആലിസാറിൻ. 



</doc>
<doc id="183238" url="https://ml.wikipedia.org/wiki?curid=183238" title="ഇ മെയിൽ സ്പൂഫിംഗ്">
ഇ മെയിൽ സ്പൂഫിംഗ്

ഇ മെയിൽ സ്പൂഫിംഗ് എന്നാൽ അയച്ച ആളുടെ അഡ്രെസ്സ് മറച്ചു വെച്ചുകൊണ്ട് മറ്റൊരു അഡ്രെസ്സിൽ നിന്ന് വന്ന മെയിൽ ആണെന്ന് തോന്നിപ്പിക്കുന്ന ഇ-മെയിൽ ആണ്. ഇത്തരം ഇ-മെയിലുകളുടെ ഹെഡറുകൾ മാറ്റം വരുത്തിയതായിരിക്കും. പിഷിംഗ് നും സ്പാമിങ്ങിനും ആണ് ഇത്തരം മെയിലുകൾ ഉപയോഗിച്ചുവരുന്നത്.


</doc>
<doc id="183243" url="https://ml.wikipedia.org/wiki?curid=183243" title="ഫ്രാങ്ക് ഷെർവുഡ് റൗലൻഡ്">
ഫ്രാങ്ക് ഷെർവുഡ് റൗലൻഡ്

ഭൂമിയുടെ സംരക്ഷണ കവചമായ ഓസോൺപാളിക്ക് മനുഷ്യനിർമിത പദാർഥങ്ങൾ മൂലം ക്ഷയം സംഭവിക്കുന്നുണ്ടെന്ന വിവരം ലോകത്തെ അറിയിച്ച അമേരിക്കൻ ഗവേഷകനാണ് ഫ്രാങ്ക് ഷെർവുഡ് റൗലൻഡ് (28 ജൂൺ, 1927 – 10 മാർച്ച് 2012).

റഫ്രിജറേറ്ററിലും മറ്റുമുപയോഗിക്കുന്ന ക്ലോറോഫ്‌ളൂറോ കാർബൺ (സി.എഫ്.സി.) എന്ന വാതകമുണ്ടാക്കുന്ന അപകടങ്ങളെക്കുറിച്ച് പ്രൊഫ. റൗലൻഡ് 1974-ൽ പ്രബന്ധം പ്രസിദ്ധീകരിച്ചിരുന്നു. അന്ന് അദ്ദേഹത്തിന്റെ ആശയങ്ങൾ മറ്റ് ശാസ്ത്രജ്ഞരും രസതന്ത്ര ലോകവും പുച്ഛിച്ച് തള്ളി, എങ്കിലും 20 വർഷത്തിനുശേഷം ശാസ്ത്രലോകം അദ്ദേഹത്തെ നോബേൽ സമ്മാനം നൽകി ആദരിച്ചു.
ഈ കണ്ടെത്തൽ സി.എഫ്.സി.ക്ക് കാരണമാകുന്ന റെഫ്രിജറേറ്ററുകൾ പോലുള്ള ഉത്പന്നങ്ങളുടെ മേൽ നിയന്ത്രണം ഏർപ്പെടുത്താൻ വഴിതെളിച്ചു. 1985 ഓടെ സി.എഫ്.സി. മൂലം അന്റാർട്ടിക്കയ്ക്ക് മുകളിലെ ഓസോൺ പാളിയിൽ തുള വീണ കാര്യം കണ്ടെത്തുകയും ചെയ്തു.



</doc>
<doc id="183245" url="https://ml.wikipedia.org/wiki?curid=183245" title="പുകയില (സസ്യം)">
പുകയില (സസ്യം)

നിക്കോട്ടിയാന ജനുസ്സിൽ ഉൾപ്പെടുന്ന ഒരു സസ്യമാണ് പുകയില (ശാസ്ത്രീയനാമം: "Nicotiana tabacum" - "നിക്കോട്ടിയാന ടബാക്കം"). പ്രാദേശികമായി ഇവ പൊകല എന്നും അറിയപ്പെടുന്നു. നിക്കോട്ടിൻ എന്ന ആൽക്കലോയ്ഡ് ഇതിൽ അടങ്ങിയിരിക്കുന്നു. നിക്കോട്ടിൻ ഏറ്റവുമധികം അടങ്ങിയിരിക്കുന്നതും പുകയിലച്ചെടിയിലാണ്.

പുകയിലയുടെ വേരിലാണ് നിക്കോട്ടിൻ ആദ്യമുണ്ടാകുന്നത്. പിന്നീട് വേരിൽ നിന്ന് ഇലകളിലേക്ക് പ്രതിസ്ഥാപിക്കപ്പെടുന്നു. സിട്രിക്, മാലിക് അമ്ലങ്ങളുടെ നിഷ്ക്രിയലവണങ്ങളായാണ് ഇലകളിൽ നിക്കോട്ടിൻ സ്ഥിതിചെയ്യുന്നത്. പുകയിലച്ചെടിയിൽ നിന്ന് ഇലകൾ മാറ്റിയശേഷം വേര്, ഞെട്ട് എന്നിവയിൽ നിന്നാണ് നിക്കോട്ടിൻ വേർതിരിച്ചെടുക്കുന്നത്. സിഗററ്റ്, സിഗാർ, ബീഡി എന്നിവയ്ക്കായി ഇല ഉപയോഗപ്പെടുത്തുന്നു. നേർപ്പിച്ച അമ്ലലായനിയുപയോഗിച്ചാണ് പുകയിലയിൽ നിന്ന് നിക്കോട്ടിൻ നിഷ്കർഷണം ചെയ്തെടുക്കുന്നത്.

കേരളത്തിലെ കാസർഗോഡ് ജില്ലയിലെ ചില പ്രദേശങ്ങളിൽ പുകയിലച്ചെടി വ്യാവസായികാടിസ്ഥാനത്തിൽ കൃഷി ചെയ്യുന്നുണ്ട്.



</doc>
<doc id="183257" url="https://ml.wikipedia.org/wiki?curid=183257" title="ഇസ്ലാമിക് സർക്കിൾ ഓഫ് നോർത്ത് അമേരിക്ക">
ഇസ്ലാമിക് സർക്കിൾ ഓഫ് നോർത്ത് അമേരിക്ക

ഇസ്ലാമിക് സർക്കിൾ ഓഫ് നോർത്ത് അമേരിക്ക - Islamic Circle of North America (ICNA). അമേരിക്കയിലും കാനഡയിലും കേന്ദ്രമാക്കി പ്രവർത്തിക്കുന്ന ഇസ്ലാമിക പ്രസ്ഥാനം. രാഷ്ട്രീയമായ വിഷയങ്ങളിൽ സജീവമായി ഇടപെട്ടു കൊണ്ടിരിക്കുന്നു. ഇസ്ലാമിനെ വ്യക്തിജീവിതം മുതൽ രാഷ്ട്രതലം വരെ സംസ്ഥാപിക്കുക എന്നതാണ് ഇക്‌നയുടെ ലക്ഷ്യം. ഇതിനാവശ്യമായ ബഹുമുഖ പ്രവർത്തനങ്ങൾ ഇക്‌ന രൂപീകരിച്ച് നടപ്പിലാക്കുന്നുണ്ട്. മുസ്ലിം ഐക്യം, മാനുഷിക പ്രശ്‌നങ്ങളിൽ ഇടപെടൽ തുടങ്ങിയ ഉപലക്ഷ്യങ്ങൾ കൂടി ഇക്‌നക്കുണ്ട്. മുസ്ലിംകൾക്കിടയിലുള്ള സാംസ്‌കാരികമായ അകലങ്ങൾ ഭാഷപരവും വേഷാപരവുമായ അന്തരങ്ങൾ ഇവ യോചിപ്പിക്കുന്നതിനും പുരോഗമനപരമായി ചിന്തിക്കാൻ അവരെ പര്യാപ്തമാക്കുന്നതിനും ഇക്‌ന ശ്രദ്ധ ചെലുത്തുന്നു. 

സെമിനാറുകൾ, സംവാദങ്ങൾ, പൊതുപരിപാടികൾ, വെബ്‌സൈറ്റുകൾ, ഇവ ഉപയോഗിച്ച് പ്രബോധനപ്രവർത്തനങ്ങളിൽ കൂടുതൽ ശ്രദ്ധ കേന്ദ്രീകരിക്കുകയും ചെയ്യുന്നു. അംഗങ്ങളുടെ ധാർമികമായ ഉന്നതിക്ക് വ്യക്തിസംസ്‌കരണ പ്രവർത്തനങ്ങളും ഇക്‌ന നടത്തുന്നുണ്ട്. അംഗങ്ങളുടെ വൈവിധ്യമാർന്ന നൈസർഗിക ഗുണങ്ങളെ ഫലപ്രദമായി ഉപയോഗപ്പെടുത്താൻ ഇക്‌ന വളരെയധികം ശ്രദ്ധിക്കുന്നു 
അമേരിക്കയിടെ 70% സ്‌റേറ്റുകളിലും ഇക്‌നയുടെ പ്രാതിനിധ്യമുണ്ട്. മൂന്നു പോഷകസംഘടനകളാണ് ഇക്‌നക്കുള്ളത്. 1. വനിതകൾക്കുള്ള ഇക്‌ന സിസ്‌റ്റേസ് വിംഗ് 2.വിദ്യാർഥികൾക്കുള്ള ഇക്‌ന യംഗ് മുസ്ലിംസ്. 3. വിദ്യാർഥിനികൾക്ക് ഇക്‌ന യംഗ് മുസ്ലിം സിസ്‌റേഴ്‌സ്. 1990കളിലാണ് വിദ്യാർഥി വിംഗുകൾക്ക് ഇക്‌ന രൂപം നൽകുന്നത്. യൂണിവേഴ്‌സിറ്റികളിലും കോളേജുകളിലും മറ്റു വിദ്യാഭ്യാസ സ്ഥാപനങ്ങളിലും ഇവ സജീവമായി പ്രവർത്തിക്കുന്നുണ്ട്. അമേരിക്കയുടെ 30 വർഷത്തെ ചരിത്രത്തിൽ ഇക്‌നയുടെ ഇടപെടലുകൾ, പ്രതിഷേധങ്ങൾ, പ്രക്ഷോഭങ്ങൾ എന്നിവ രേഖപ്പെടുത്തിയിട്ടുണ്ട്. 


</doc>
<doc id="183258" url="https://ml.wikipedia.org/wiki?curid=183258" title="ചാൾസ് ടെയ്സ് റസ്സൽ">
ചാൾസ് ടെയ്സ് റസ്സൽ

ചാൾസ് ടെയ്സ് റസ്സൽ (ഫെബ്രുവരി 16, 1852 – ഒക്ടോബർ 31, 1916), അല്ലെങ്കിൽ പാസ്റ്റർ റസ്സൽ, യു എസ് എയിലെ പെൻസിൽവാനിയയിലെ പിറ്റ്സ്ബർഗിൽ ഉള്ള ഒരു ക്രിസ്തീയ ചിന്തകൻ ആയിരുന്നു. അദ്ദേഹം ഒരു ബൈബിൾ വിദ്യാർഥി പ്രസ്ഥാനത്തിന് തുടക്കം കുറിച്ചു. ഇതിൽ നിന്നാണ് യഹോവയുടെ സാക്ഷികൾ എന്ന സംഘടന ഉത്ഭവിച്ചത്.

1879 ജൂലൈ ൽ അദ്ദേഹം സീയോന്റെ വീക്ഷാഗോപുരം എന്ന ഒരു മാസിക പ്രസിദ്ധീകരിക്കാൻ ആരംഭിച്ചു. ഇത് ഇന്ന് യഹോവയുടെ സാക്ഷികൾ വീക്ഷാഗോപുരം യഹോവയുടെ രാജ്യത്തെ പ്രസിദ്ധമാക്കുന്നു എന്ന പേരിൽ പ്രസിദ്ധീകരിക്കുന്നു.


</doc>
<doc id="183272" url="https://ml.wikipedia.org/wiki?curid=183272" title="വളഞ്ഞകാനം വെള്ളച്ചാട്ടം">
വളഞ്ഞകാനം വെള്ളച്ചാട്ടം

ഇടുക്കി ജില്ലയിലെ മുറിഞ്ഞപുഴയിൽ കോട്ടയം - കുമളി പാതയിലുള്ള ഒരു വെള്ളച്ചാട്ടമാണ് വളഞ്ഞകാനം വെള്ളച്ചാട്ടം. മുറിഞ്ഞപുഴ വെള്ളച്ചാട്ടം, കേസരി വെള്ളച്ചാട്ടം എന്നൊക്കെയും ഇതറിയപ്പെടുന്നു. കോട്ടയത്തു നിന്നുമുള്ള യാത്രാമധ്യേ കുട്ടിക്കാനത്തിനു മുൻപായാണ് വെള്ളച്ചാട്ടത്തിന്റെ സ്ഥാനം.


</doc>
<doc id="183278" url="https://ml.wikipedia.org/wiki?curid=183278" title="മനയ്ക്കപ്പാടം">
മനയ്ക്കപ്പാടം

അതിരമ്പുഴ ഗ്രാമപഞ്ചായത്തിലെ ഒരു ചെറിയ ഗ്രാമമാണു് മനയ്ക്കപ്പാടം.


</doc>
<doc id="183286" url="https://ml.wikipedia.org/wiki?curid=183286" title="കരിമരുത്">
കരിമരുത്

മരുതിന്റെ കുടുംബത്തിൽ ഉൾപ്പെടുന്ന ഒരു വന്മരമാണ് കരിമരുത് (ശാസ്ത്രീയനാമം: "Terminalia crenulata"). ലാറൽ, തേമ്പാവ് എന്നീ പേരുകളിലും ഇവ അറിയപ്പെടുന്നു. കേരളത്തിൽ ഇവ ഇലകൊഴിയും ഈർപ്പവനങ്ങളിലും ഇലകൊഴിയും മഴക്കാടുകളിലും കണ്ടുവരുന്നു. ഇന്ത്യ ഉൾപ്പെടെ ബർമ, ശ്രീലങ്ക, മലയ എന്നിവിടങ്ങളിലും ഇവ വളരുന്നു.

ഏതു മണ്ണിലും വളരുന്ന കരിമരുത് 30 മീറ്ററിലധികം ഉയരത്തിൽ വളരുന്നു. ഇലകൾ ഏകാന്തരമായാണ് വളരുന്നത്. കാഴ്ചയിൽ ഇവ സമ്മുഖമായി ദൃശ്യമാകുന്നു. 18 മുതൽ 21 സെന്റീമീറ്റർ വരെ ഇലകൾക്ക് നീളവും 10 സെന്റീമീറ്റർ വരെ വീതിയും ഉണ്ടാകുന്നു. അനുപർണ്ണങ്ങളില്ലാത്ത ഇലകൾക്ക് ദീർഘവൃത്താകാരമാണ്. ഇലകളിൽ 25 മുതൽ 40 വരെ പാർശ്വസിരകൾ ദൃശ്യമാണ്. വർഷാരംഭത്തിൽ ഇലകൾ പൊഴിക്കുന്ന വൃക്ഷം മേയ് മുതൽ ജൂൺ വരെയുള്ള കാലയളവിൽ പുഷ്പിക്കുന്നു. മങ്ങിയ മഞ്ഞ നിറമുള്ള ചെറുപൂക്കൾ കൂട്ടത്തോടെ നിരവധി ശാഖകളായി വളരുന്നു. ഇവയ്ക്ക് അഞ്ചു ബാഹ്യദളങ്ങൾ ഉണ്ട്. പത്തോളം കേസരങ്ങളുള്ള പൂക്കൾക്ക് സഹപത്രങ്ങൾ കാണപ്പെടുന്നു. ജനുവരിയിലാണ് ഫലം മൂപ്പെത്തുന്നത്. ഒരു കായിൽ ഒരു വിത്തു മാത്രമാണ് ഉണ്ടാകുന്നത്. 

കറുപ്പുകലർന്ന നിറത്തിലുള്ള കരിമരുതിന്റെ തൊലി നെടുകേയും കുറുകെയും വിണ്ടുകീറിയ അവസ്ഥയിലാണ് കാണപ്പെടുന്നത്. ഈടും ഭംഗിയുമുള്ള തടിക്ക് വെള്ളയും കാതലും ഉണ്ട്. വെള്ള കൂടുതലായുള്ള തടിയുടെ കാതലിന് ചുവപ്പുകലർന്ന കറുപ്പുനിറമാണുള്ളത്. ഫർണ്ണിച്ചർ നിർമ്മാണത്തിനും കെട്ടിടനിർമ്മാണത്തിനും തടി ഉപയോഗിക്കുന്നു. വനത്തിൽ സ്വാഭാവികമായി കരിമരുതിന്റെ പുനരുത്ഭവം നടക്കുന്നു.


</doc>
<doc id="183291" url="https://ml.wikipedia.org/wiki?curid=183291" title="വടുകപ്പുളി നാരകം">
വടുകപ്പുളി നാരകം

ഒരിനം നാരകമാണ് വടുകപ്പുളി (ശാസ്ത്രീയനാമം: "Citrus aurantiifolia"). കൈപ്പൻ (കൈപ്പുള്ള) നാരകം, കറി നാരകം, കടുകപ്പുളി നാരകം തുടങ്ങിയ പേരുകളിലും അറിയപ്പെടുന്നു. ഇതിലുണ്ടാകുന്ന ഫലത്തെ വടുകപ്പുളി നാരങ്ങ, കൈപ്പൻ നാരങ്ങ, കറി നാരങ്ങ, കടുകപ്പുളി നാരങ്ങ എന്നും വിളിക്കുന്നു. അച്ചാറുണ്ടാക്കാനും കറിയുണ്ടാക്കാനും ഇതിന്റെ നാരങ്ങ ഉത്തമമാണ്, അതുകൊണ്ട് ചിലയിടങ്ങളിൽ കറി നാരങ്ങയെന്ന് പറയുന്നത്. കയ്പൻ നാരങ്ങ, വടുകപുളി നാരങ്ങയെ അപേക്ഷിച്ചു വലിപ്പം കുറവുണ്ട്. നല്ല കയ്പ്പ് രസം ഉള്ളതിനാൽ ആ പേരുവന്നത്. വടുകപുളിക്ക് പുളി രസവും.
കുറ്റിച്ചെടിയിനത്തിലുൾപ്പെടുന്ന നാരകത്തിന് ഒരു മീറ്റർ മുതൽ 5 മീറ്റർ വരെ ഉയരം കാണാറുണ്ട്. വലിയ ശിഖിരങ്ങളിൽ കൂർത്ത മുള്ളുകളും കാണാറുണ്ട്.



</doc>
<doc id="183292" url="https://ml.wikipedia.org/wiki?curid=183292" title="ചരൽ">
ചരൽ

മണ്ണിൽകലർന്നു കിടക്കുന്ന ചെറിയ ഉരുണ്ട കല്ലുകളെയാണ് ചരൽ എന്നുവിളിക്കുന്നത്. ഒരെണ്ണമാണെങ്ങിൽ "ചെറിയ" എന്ന വിശേഷണത്തോടെ ചെറിയ കല്ലെന്നും ബഹുവചനമായിട്ട് ചരലെന്നും പറയുന്നു. മണ്ണിന്റെയിടയിൽ കാണുന്ന കല്ലുകൾ മണ്ണിന്റെ നിറത്തോട് സാമ്യമുള്ളതായിരിക്കും. എല്ലാവിധ ചെറിയ കല്ലുകളും ചരൽ എന്ന വിഭാഗത്തിലാണ് വരുന്നതെങ്ങിലും മണലിൽ കാണുന്ന കല്ലുകളെ വെള്ളാരം കല്ലുകളെന്നും കരിങ്കല്ല് പൊട്ടിക്കുമ്പോൾ കിട്ടുന്ന ചെറിയ കല്ലുകളെ കരിങ്കൽ ചീളുകളെന്നും (ജല്ലി, മെറ്റൽ) പറയുന്നു. വളരെ ചെറിയ കല്ലാണെങ്ങിൽ, ഇതിനേയും ചരലെന്ന് പറയാറുണ്ട്. വലിയ കല്ലുകളെ ചരലെന്ന് ഉപയോഗിക്കാറില്ല. വലിപ്പത്തിന് പ്രത്യേകിച്ച് അളവുകൾ പറയാൻ സാധിക്കില്ലെങ്ങിലും സാധാരണയായി രണ്ടോ മൂന്നോ സെന്റിമീറ്ററിൽ കുറവ് വലിപ്പമുള്ള കല്ലുകളെയാണ് ചരൽ എന്ന് പറയുന്നത്. ഒരു പരിധിവരെ കല്ലിന്റെ ആകൃതിയും ചരലെന്ന് പറയുന്നതിന് ഘടകമാകുന്നത് കാണാറുണ്ട്. ഉരുണ്ട വളരെ ചെറിയ കല്ലുകളെയാണ് ചരലെന്ന് പറയുന്നത്.


</doc>
<doc id="183296" url="https://ml.wikipedia.org/wiki?curid=183296" title="പോളിഅമൈഡ്">
പോളിഅമൈഡ്

നൈലോൺ എന്ന പേരിലാണ് അലിഫാറ്റിക് പോളിഅമൈഡുകൾ കൂടുതലറിയപ്പെടുന്നത്. അരാമിഡുകൾ, പോളിഅരാമിഡുകൾ, കെവ്ലാർ എന്നീ പേരുകളിൽ അരോമാറ്റിക് പോളി അമൈഡുകളും. അമൈഡു ഗ്രൂപ്പാണ് ശൃംഖലയെ ഇണക്കിച്ചേർ.ക്കുന്ന കണ്ണി. അതിനാലാണ് പോളിഅമൈഡ് എന്ന പേരു വന്നത്. പ്ലാസ്റ്റിക്കായും ,ഫൈബറായും പോളിഅമൈഡുകൾ ഉപയോഗപ്പെടുന്നു. ഹെക്സാമെഥിലീൻ ഡൈഅമീനും അഡിപ്പിക് അമ്ലവും ഏകകങ്ങളായ നൈലോൺ 66 ആണ് ഈ വിഭാഗത്തിലെ ആദ്യത്തെ പോളിമർ.

ഡൈ അമീനും ( ഇരട്ട അമീൻ,) ഡൈ കാർബോക്സിലിക് ആസിഡും (ഇരട്ട കാർബോക്സിലിക് അമ്ലം) തമ്മിലുളള പടിപ്പടിയായുളള പോളിമറീകരണത്തിലൂടെയാണ് നൈലോൺ ഉണ്ടാകുന്നത്. ഓരോ പടിയിലും ഒരു തന്മാത്ര ജലം വിസർജ്ജിക്കപ്പെടുന്നു. 
നൈലോണുകൾ നമ്പറുകളിലൂടെയാണ് അറിയപ്പെടുന്നത്. അതായത്, നൈലോൺ 66, നൈലോൺ 610, നൈലോൺ 6, നൈലോൺ 11 എന്നിങ്ങനെ. ഈ നമ്പറുകൾ, ഇരട്ട അമീനിലും, ഇരട്ട കാർബോക്സിലിക് അമ്ലത്തിലുമുളള കാർബൺ ആറ്റങ്ങളുടെ എണ്ണത്തെ കുറിക്കുന്നു. 

ഹെക്സാമെഥിലീൻ ഡൈഅമീനും (NH(CH)NH) അഡിപ്പിക് അമ്ലവും(ഹെക്സേൻ ഡൈഓയിക് ആസിഡ്) (HOOC(CH)COOH) ആണ് ഏകകങ്ങൾ
ഹെക്സാമെഥിലീൻ ഡൈഅമീനും (NH(CH)NH)പത്തു കാർബൺ ആറ്റങ്ങളുളള സെബാസിക് അമ്ലവും ( ഡെക്കേൻ ഡൈഓയിക് ആസിഡ്) (HOOC(CH)COOH)തമ്മിലുളള പടിപ്പടിയായുളള പോളിമറീകരണത്തിലൂടെ ഉത്പാദിപ്പിക്കപ്പെടുന്നു. 

കാപ്രോലാക്റ്റം എന്ന രാസപദാർത്ഥമാണ് ഏകകം. 6 കാർബൺ ആറ്റങ്ങളുളള വളയാകൃതിയിലുളള ഈ തന്മാത്ര റിംഗ് ഓപണിഗ് പോളിമറൈസേഷന് വിധേയമാകുന്നതോടെയാണ് നൈലോൺ 6 ഉണ്ടാകുന്നത്.

n (CH)C(O)NH → [(CH)C(O)NH]
ω-അമിനോ ഡെക്കനോയിക് ആസിഡ് പോളിമറീകരിച്ചു കിട്ടുന്നതാണ് നൈലോൺ 11.

നൈലോൺ ഫൈബറുകൾ ടയർ നിർമ്മാണത്തിനും, കയറുകളുണ്ടാക്കാനും, വസ്ത്രങ്ങളും മറ്റു തുണിത്തരങ്ങളും,കാർപെറ്റുകളും ഉണ്ടാക്കാൻ ഉപയോഗപ്പെടുന്നു.
ഏറ്റവും മുന്തിയ എഞ്ചിനിയറിംഗ് പ്ലാസ്റ്റിക്കുകളിലൊന്നാണ് നൈലോൺ.. എണ്ണയിടേണ്ട( Lubrication) ആവശ്യമില്ലാത്തതിനാൽ ഘർഷണം(Friction) ഏറെയുളള
റോളറുകൾ, സ്ലൈഡുകൾ, കതകിനുളള കൊളുത്തുകൾ എന്നവയുണ്ടാക്കാൻ ഏറ്റവും പറ്റിയ പദാർത്ഥമാണ്. 


</doc>
<doc id="183297" url="https://ml.wikipedia.org/wiki?curid=183297" title="പല്ലി (ഉപനിര)">
പല്ലി (ഉപനിര)

സ്ക്വാമെറ്റ എന്ന വിഭാഗത്തിൽ പെടുന്ന ഉരഗങ്ങളുടെ നിരയാണ് പല്ലികൾ. അന്റാർട്ടിക്ക ഒഴികെയുള്ള രാജ്യങ്ങളിലായി ഏതാണ്ട് 5,000-ൽ അധികം തരത്തിലുള്ള പല്ലികളെ കണ്ടെത്തിയിട്ടുണ്ട്. ഇവയിൽ ചില വർഗ്ഗങ്ങൾ നിറം മാറുന്നവയും ചിലയിനം നീളമുള്ള വാലുകൾ സ്വയം മുറിച്ച് ശത്രുക്കളിൽ നിന്ന് രക്ഷപ്പെടുന്ന തരം പ്രത്യേകതകളുള്ളവയാണ്. അരണ, ഓന്ത്, സാധാരണ പല്ലി എന്നിവയെല്ലാം ഈ നിരയിൽ ഉൾപ്പെടുന്നു.


</doc>
<doc id="183299" url="https://ml.wikipedia.org/wiki?curid=183299" title="ചരൽക്കുരുവി">
ചരൽക്കുരുവി

ചാറ്റ് ഗണത്തിൽ പെട്ട ഒരു ചെറിയ പക്ഷിയാണ് ചരൽക്കുരുവി അഥവാ സൈബീരിയൻ ചരക്കുരുവി (en :Siberian stonechat ). കേരളത്തിൽ അപൂർവമായി കാണുന്ന ഇവയെ ആറളം വന്യജീവി കേന്ദ്രത്തിൽ നടന്ന 13-ആമത് പക്ഷി നിരീക്ഷണ സർവേയിൽ കണ്ടിരുന്നു.


</doc>
<doc id="183308" url="https://ml.wikipedia.org/wiki?curid=183308" title="കുടപ്പാറ ഭഗവതി ക്ഷേത്രം">
കുടപ്പാറ ഭഗവതി ക്ഷേത്രം

തൃശ്ശൂർ ജില്ലയുടെ വടക്കേ അറ്റത്ത് ദേശമംഗലം പഞ്ചായത്തിൽ കൊണ്ടയൂർ ദേശത്ത് ഭാരതപ്പുഴയുടെ തീരത്തായി കുടപ്പാറ ഭഗവതി ക്ഷേത്രം സ്ഥിതി ചെയ്യുന്നു. ആൽത്തറയിൽ പ്രതിഷ്ഠിച്ച ദേവീ ചൈതന്യത്തിന് കിഴക്കോട്ട് ദർശനം. വിശാലമായ അമ്പലപ്പറമ്പോടുകൂടിയ ഈ അമ്പലം കുടപ്പാറ ക്ഷേത്രക്കമ്മിറ്റിയുടെ മേൽനോട്ടത്തിൽ പരിപാലിച്ചു വരുന്നു. ജഗദംബയായ ദുർഗാ ദേവിയുടെ നനദുർഗാ രൂപത്തിൽ ദേവിയെ ഇവിടെ ആരാധിക്കുന്നു. നിത്യ പൂജക്ക് കിരിയത്ത് നായർ പൂജാ സമ്പ്രദായമാണ് അനുവർത്തിച്ചുവരുന്നത്. വിശേഷ ദിവസങ്ങളിലോ, വിശേഷ പൂജാ അവസരങ്ങളിലോ മാത്രമേ ബ്രാഹ്മണ പൂജ പതിവുള്ളൂ.
കുടപ്പാറ ക്ഷേത്രത്തിലെത്താൻ സൌകര്യപ്രദമായ വഴികൾ ഇതാണ്.


കുടപ്പാറ ഭഗവതി ക്ഷേത്രത്തിലെ പ്രധാന ഉത്സവങ്ങൾ കുംഭമാസത്തിലെ (ഫെബ്രുവരി - മാർച്ച്) ഒരു വെള്ളിയാഴ്ച നടക്കുന്ന പൂരവും മിഥുന മാസത്തിലെ (ജൂൺ - ജൂലൈ) ചിത്ര നാളിൽ നടത്തപ്പെടുന്ന പിറന്നാളാഘോഷവുമാണ്. ക്ഷേത്രത്തിലെ പ്രധാന പരിപാടികളുടെ വിവരണം താഴെ കൊടുക്കുന്നു.

കുടപ്പാറ പൂരം വർഷങ്ങൾക്ക് മുമ്പ് പറയർ സമുദായക്കാർ കെട്ടിയാടിക്കൊണ്ടിരുന്ന വേലയാണ് പിൽകാലത്ത് സാർവജനിക കുടപ്പറ പൂരമായി വിപുലപ്പെടുത്തപ്പെട്ടത്. കൊണ്ടയുർ കിഴക്കുമുറി, കൊണ്ടയുർ പടിഞ്ഞാറ്റുമുറി ദേശക്കാരുടെ പൂരവും, അതേ ദേശക്കാരുടെ ഹരിജൻ പൂരവും, കാഞ്ഞിരക്കോട്ട് കോളനി കാളവേലയും, പറയരുടെ ദാരികനും കാളിയും വരവും ചേർന്നതാണ് കുടപ്പാറ പൂരം. 20 ആനകളും, തായമ്പകയും, പഞ്ചവാദ്യവും, പാണ്ടിമേളവും, കാവടിയും, അലങ്കാരക്കാളകളും, പൂതൻ, തിറ, വെള്ളാട്ട്, കരിങ്കാളി, മറ്റ് ദേവതാ വേഷങ്ങളും ചേർന്ന ദൃശ്യവിസ്മയമാണ് കുടപ്പാറ പൂരം. മധ്യകേരളത്തിലെ പ്രസിദ്ധമായ മറ്റുപൂരങ്ങളേപ്പോലെ തന്നെ ഇവിടെയും ഗംഭീര വെടിക്കെട്ട് / കരിമരുന്നു പ്രയോഗം അരങ്ങേറാറുണ്ട്. വെടിക്കെട്ട് കാണുന്നതിനായി വിശാലമായ പാടശേഖരം പ്രത്യേകം കെട്ടിയൊരുക്കി സുരക്ഷാ സംവിധാനങ്ങൾ പാലിച്ചു കൊണ്ടാണ് സൌകര്യമൊരുക്കുന്നത്.

2008ലെ സുവർണ്ണ പ്രശ്നാനന്തരം ഭഗവതിയുടെ പുന: പ്രതിഷ്ഠ നടത്തുക ഉണ്ടായി. പിന്നീടുള്ള വർഷങ്ങളിൽ ആ ദിവസം കുടപ്പാറ അമ്മയുടെ പിറന്നാളായി ആഘോഷിക്കാൻ തുടങ്ങി. കുടപ്പാറമ്മയുടെ പിറന്നാൾ എല്ലാ വർഷവും മിഥുന മാസത്തിൽ ചിത്ര നാളിൽ നടത്തപ്പെടുന്നു. വിശേഷാൽ പൂജകളുടെ പുറമേ അന്നേ ദിവസം ഭക്തജനങ്ങൾക്ക് പ്രസാദമായി പിറന്നാൾ സദ്യ നല്കി വരുന്നു. കുടപ്പാറ ഭഗവതിയുടെ ഈ തിരുനാളാഘോഷത്തിൽ പങ്കെടുക്കാൻ ആയിരങ്ങളാണ് കുടപ്പാറയിലേക്ക് ഒഴുകിയെത്തുന്നത്.

വൃശ്ചികം ഒന്നു മുതൽ നാൽപ്പത്തെട്ട് ദിവസം അമ്പലത്തിൽ ദിവസവും നിറമാലയും ചുറ്റുവിളക്കും ഭക്തജനങ്ങൾ നേർച്ചയായി കഴിപ്പിക്കാറുണ്ട്. നാൽപ്പത്തൊന്നാം ദിവസം പടിഞ്ഞാറ്റുമുറി പൂരാഘോഷ കമ്മിറ്റിയും നാൽപ്പത്തെട്ടാം നാൾ കിഴക്കുമുറി പൂരാഘോഷക്കമ്മിറ്റിയും വിശേഷാൽ നിറമാലയും ചുറ്റുവിളക്കും നടത്തുന്നു.

കുടപ്പാറ ഭഗവതിയുടെ ചരിത്രത്തെ പറ്റി വ്യക്തമായ രേഖകളൊന്നും നിലവിലില്ല. ആകെയുള്ളത് വാമൊഴിയായി പകർന്നുകിട്ടിയതും ക്ഷേത്രജ്ഞരുടെ ഗണിതത്തിൽ തെളിഞ്ഞതും ആയ വിവരങ്ങൾ മാത്രമേയുള്ളൂ. കുറച്ചെങ്കിലും സ്വീകാര്യമായ ഒരു ഭാഷ്യം ഇതാണ്. പണ്ട് പണ്ടാരത്തിൽ, നമ്പ്രത്ത് എന്ന രണ്ടു നായർ തറവാട്ടിലെ കാരണാവർമാർ പുഴക്കക്കരെ ഉള്ള വാണിയംകുളം ചന്തയ്ക്ക് ഉരുക്കളെ വാങ്ങാൻ പോയി. ഉരുക്കളെയും വാങ്ങി വരുന്ന വഴിമദ്ധ്യേ അവർ ജീർണ്ണിച്ചു കിടക്കുന്ന ഒരു അമ്പലപ്പറമ്പിലെ ആൽമരത്തിന് ചുവട്ടിൽ വിശ്രമിക്കാനിരുന്നു. ഒന്നു മയങ്ങുകയും ചെയ്തു. ക്ഷീണം മാറ്റി വീണ്ടും നടപ്പ് തുടർന്ന അവർ കൂമ്പൻ പാറക്കല്ലിനടുത്തുള്ള കയത്തിൽ കുളിക്കാനിറങ്ങി. കന്നുകളെ കഴുകി കയറ്റി കുളിയും കഴിഞ്ഞു പണ്ടാരത്തിലെ കാരണവർ കുടയുമെടുത്ത് സ്വന്തം വീട്ടിലേക്ക് പോയി. പുഴക്കരയിൽ തന്നെ വീടുള്ള നമ്പ്രത്ത് തറവാട്ടിലെ കാരണവർ കുളികഴിഞ്ഞു കന്നുകളെയും കൊണ്ട് പോകനൊരുങ്ങിയപ്പോഴാണ് വിചിത്രമായ ആ ആനുഭവം ഉണ്ടായത്, തന്റെ ഓലക്കുട പാറയിൽ നിന്നും ഇളകുന്നില്ല. കുറെ ശ്രമിച്ചിട്ടും കുട വിട്ടു വരാത്തതിനാൽ കുടയെ പാറയിൽ തന്നെ വിട്ടു അദ്ദേഹം വീട്ടിലേക്ക് പോയി. പിറ്റേദിവസം അദ്ദേഹം പണ്ടാരത്തിൽ തറവാട്ടിലെ കാരണവരെ കാണാനായി പോയി. ആ സമയത്ത് അവിടെയും ചില വിസ്മയങ്ങൾ നടക്കുന്നുണ്ടായിരുന്നു. മച്ചിൽ വച്ചിരുന്ന കുട വിറക്കുകയും ഇളകുകയും ചെയ്യുന്നു. രണ്ടു കാര്യങ്ങൾക്കും തമ്മിൽ ബന്ധമുണ്ടെന്ന് തോന്നിയതിനാൽ വേഗം ഒരു ദൈവജ്ഞനെ കണ്ടു പ്രശ്നം വയ്പ്പിച്ചു . കന്നുകളെയും കൊണ്ട് വരുന്ന വഴിയിൽ വിശ്രമിച്ച അമ്പലത്തിലെ ദേവി ഇവരുടെ കൂടെ പുറപ്പെട്ട് പോന്നതാണെന്നും അതിപ്പോൾ കുടയുറച്ച കൂമ്പൻ പാറക്കടിയിൽ ജലത്തിലും , കുടയിളകിയ മച്ചിലും ആയി സാന്നിധ്യം ഉണ്ടായിരിക്കുന്നു വെന്നും പ്രശ്നവശാൽ വെളിവായി. രണ്ടു തറവാട്ടിലും അന്ന് മുതൽ ഭഗവതിയെ കുലദൈവമായി ആരാധിച്ചുതുടങ്ങി . കുടയിൽ വന്നു പാറയിൽ വസിച്ച ദേവിയാണ് പിന്നീട് കുടപ്പാറമ്മ എന്ന പേരിൽ ആരാധിക്കപ്പെട്ടു തുടങ്ങിയത്. 

കുടപ്പാറയിലെ പ്രധാന വഴിപാടുകൾ ഇവയാണ് .

നിറമാലയും ചുറ്റുവിളക്കും ഭഗവതിക്ക് വൈകുന്നേരങ്ങളിൽ അർപ്പിക്കുന്നു. കഴിവിനനുസരിച്ച് പായസവും ഉണ്ടാകും. നിവേദിച്ച പായസം സന്നിഹിതരായ ഭക്ത ജനങ്ങൾക്ക് പ്രസാദമായി നല്കുന്നു. ഇതിലേക്ക് വേണ്ട സാധനങ്ങൾ ഈ പൂജ കഴിക്കുന്നവർ വാങ്ങി ഏൽപ്പിക്കുന്ന പതിവാണ് നിലവിലുള്ളത്. 
ചൊവ്വ , വെള്ളി , ഞായർ ദിവസങ്ങളിൽ നടത്തുന്ന കതിനാവെടി യുടെ വഴിപാടാണു അമ്മക്ക് പ്രിയമുള്ള മറ്റൊന്നു. കാര്യ സാധ്യത്തിനും വിഘ്നങ്ങളകറ്റുന്നതിനും പ്രാർത്ഥിക്കുന്നതാണ് ഇത്.
തുലാഭാരം വഴിപാടു നേരത്തെ അറിയിച്ചു അമ്പലം തുറന്നിരിക്കുമ്പോൾ നടത്തുന്നതിന് സൌകര്യമുണ്ട്. സാധന സാമഗ്രികൾ ഭക്തർ കൊണ്ടുവരണം .
പശു , ആട് , കോഴി എന്നിവയെ അമ്മക്ക് സമർപ്പിക്കാറുണ്ട് . അവ ലേലം ചെയ്തു കിട്ടുന്ന പണം അമ്പലത്തിലേക്ക് മുതൽ കൂട്ടുന്നു.
ഉത്സവ സമയങ്ങളിൽ അമ്പലത്തിൽ പറ ചെരിയുന്നതിനുള്ള സംവിധാനമുണ്ട്. 
പുഷ്പാഞ്ജലി, വിളക്കും മാലയും, പട്ടു ചാർത്തൽ, ആദിയായ വഴിപാടിനങ്ങൾ നടത്തുന്നതിനും സൌകര്യമുണ്ട്. പിറന്നാൾ അവസരത്തിൽ അന്നദാനത്തിനുള്ള അരി, പച്ചക്കറി ആദിയായവ നടയ്ക്കു സമർപ്പിക്കുകയും ചെയ്യാവുന്നതാണ് .


</doc>
<doc id="183309" url="https://ml.wikipedia.org/wiki?curid=183309" title="ഈലാങ്ങ് ഈലാങ്ങ്">
ഈലാങ്ങ് ഈലാങ്ങ്

സുഗന്ധമുള്ള പൂവുണ്ടാകുന്ന ഒരു മരമാണ് ഈലാങ്ങ് ഈലാങ്ങ് (ylang-ylang). ശാസ്ത്രനാമം : Cananga odorata. കാട്ടുചെമ്പകം, കനകചെമ്പകം, മദനകാമേശ്വരി എന്നീ പേരുകളിലും അറിയപ്പെടുന്നു. പൂക്കൾക്ക് പച്ച കലർന്ന മഞ്ഞനിറമാണ്. ചെമ്പകത്തിന്റെ പൂക്കളോട് സാമ്യമുള്ള ഈ സസ്യത്തിന്റെ പ്രധാന ആകർഷണം സുഗന്ധമുള്ള പൂവ് തന്നെ. പൂക്കൾ വാറ്റി സുഗന്ധതൈലങ്ങൾ ഉൽപാദിപ്പിച്ചുവരുന്നു. നിത്യ ഹരിതവനങ്ങളിലെ വൃക്ഷങ്ങളുടെ കൂട്ടത്തിൽ പെടുന്ന ഈ സസ്യം സാമാന്യം നല്ല വലിപ്പമുള്ള മരമായി വളരുന്നവയാണ്. പൂക്കൾ ആയുർവേദത്തിൽ ഔഷധമായി ഉപയോഗിക്കുന്നു. 

ഈലാങ്ങ് ഈലാങ്ങിനോടു സാമ്യമുള്ള മറ്റൊരു മരമാണ് കാരപ്പൂമരം.



</doc>
<doc id="183317" url="https://ml.wikipedia.org/wiki?curid=183317" title="വിജയ് ബഹുഗുണ">
വിജയ് ബഹുഗുണ

ഉത്തരാഖണ്ഡ് മുഖ്യമന്ത്രിയാണ് വിജയ് ബഹുഗുണ (28 ഫിബ്രവരി 1947). തെഹ്രി- ഗർവാളിൽ നിന്ന് ജയിച്ച കോൺഗ്രസ് എം.പിയായിരുന്നു. ഉത്തർപ്രദേശ് മുൻ മുഖ്യമന്ത്രി ഹേംവതി നന്ദൻ ബഹുഗുണയുടെ മകനാണ് ഹൈക്കോടതി ജഡ്ജിയും അഭിഭാഷകനും ആയിരുന്ന വിജയ് ബഹുഗുണ. രാജിവച്ച യു.പി കോൺഗ്രസ് അധ്യക്ഷ റീത്ത ബഹുഗുണ ജോഷിയുടെ സഹോദരനുമാണ്. അലഹബാദ്, ബോംബെ ഹൈക്കോടതികളിൽ ജഡ്ജിയായും സംസ്ഥാന പ്ലാനിങ്ങ് കമ്മീഷൻ വൈസ് ചെയർമാനായും പ്രവർത്തിച്ചിട്ടുണ്ട്.


</doc>
<doc id="183321" url="https://ml.wikipedia.org/wiki?curid=183321" title="ഓട്ടം സൊണാറ്റ">
ഓട്ടം സൊണാറ്റ

ഇംഗ്മർ ബർഗ്മാൻ സംവിധാനം ചെയ്ത് 1978 ൽ പുറത്തിറങ്ങിയ സ്വീഡിഷ് ചലച്ചിത്രം ആണ് ഓട്ടം സൊണാറ്റ().

പ്രസിദ്ധയായ ഒരു ക്ലാസിക്കൽ പിയാനിസ്റ്റും അവരാൽ അവഗണിക്കപ്പെട്ട മകളും തമ്മിലുള്ള ബന്ധത്തിന്റെ കഥ പറയുന്ന ഓട്ടം സൊണാറ്റ,പ്രസിദ്ധ നടി ഇന്ഗ്രിഡ് ബർഗ്മാന്റെ അവസാനത്തെ ചലച്ചിത്രം ആണ്.

പ്രസിദ്ധയായ പിയാനിസ്റ്റ് ഷാർലറ്റ് ആൻഡർഗറ്റ് തന്റെ പെണ്മക്കളെ അവഗണിക്കുകയും മനസ്സിൽ നിന്നു തന്നെ ബഹിഷ്കരിക്കുകയും ചെയ്തവരാണ്.അവരെ നേരിൽ കിട്ടു തന്നെ ഏഴു വർഷം ആയ വേളയിൽ ഷാർലറ്റ് ,മൂത്തവളായ ഈവയെ കാണാൻ തീരുമാനിക്കുന്നു.തന്റെ ഗ്രാമീണ ഭവനത്തിൽ ഭർത്താവുമൊത്ത് ജീവിക്കുകയാണ് ഈവ.അവിടെ വെച്ചാണ് ഷാർലറ്റ് മനസ്സിലാക്കുന്നത്,മാനസികവും ശാരീരികവുമായി വൈകല്യം ബാധിച്ചിട്ടുള്ള തന്റെ ഇളയമകളായ ഹെലേന ഈവയുടെ കൂടെയാണ് ജീവിക്കുന്നത് എന്ന കാര്യം.തന്റെ അമ്മയുടെ അവഗണനയും സ്വാർഥതയും മൂലം കടുത്ത വേദന അനുഭവിക്കുന്ന ഈവ, താൻ ഒരിക്കലും അമ്മയോട് പറയരുത് എന്ന് കരുതിയിരുന്ന കാര്യങ്ങൾ പറയുന്നു.തുടർന്ന് സിനിമയിൽ സംഭവിക്കുന്നത് അത്യന്തം വികാരപൂർണമായ രംഗങ്ങളാണ്.ഒടുവിൽ ഷാർലറ്റും ഈവയും തമ്മിലുള്ള അമ്മമകൾ ബന്ധത്തെ എന്നേന്നേക്കുമായി മാറ്റുന്നു,ആത്മാർഥവികാരങ്ങളുടെ ആ പ്രകടനങ്ങൾ. തന്റെ മക്കളുടെ വിഷാദത്തിനും വൈകല്യത്തിനും തന്റെ അവഗണന തന്നെയാണ് എന്ന് ഷാർലറ്റ് തിരിച്ചറിയുന്നു.


ആദായനികുതി സംബന്ധമായ കേസുകൾ ബെർഗ്മാനെതിരെ സ്വീഡനിൽ നടന്നിരുന്നതു മൂലം സിനിമയുടെ ഷൂട്ടിംഗ് നോർവേയിൽ വെച്ചാണ് നടന്നത്.

1979 ലെ മികച്ച ചലച്ചിത്രത്തിനുള്ള ഗോൾഡൻ ഗ്ലോബ് അവാർഡ് നേടി ഈ സിനിമ.




</doc>
<doc id="183327" url="https://ml.wikipedia.org/wiki?curid=183327" title="ദ സെർപെന്റ്‌സ് എഗ്ഗ്">
ദ സെർപെന്റ്‌സ് എഗ്ഗ്

ഇംഗ്മർ ബർഗ്മാൻ സംവിധാനം ചെയ്ത് 1977 ൽ പുറത്തിറങ്ങിയ ചലച്ചിത്രം ആണ് ദ സെർപെന്റ്‌സ് എഗ്ഗ്.ഇത് ഒരു ജർമ്മൻ-അമേരിക്കൻ സംയുക്ത നിർമ്മിതിയായിരുന്നു.ദ ടച്ചിനു ശേഷമുള്ള ,ബെർഗ്മാന്റെ രണ്ടാമത്തെ ഇംഗ്ലീഷ് ചലച്ചിത്രം കൂടിയാണ് ഇത്. ബർഗ്മാന്റെ സിനിമകളിലെ സ്ഥിരം പ്രമേയങ്ങളിൽ നിന്ന് വ്യത്യസ്തമായി രാഷ്ട്രീയം ആണ് സിനിമയുടെ പ്രധാന അന്തർധാര.

1920 കളിലെ,ഹിറ്റ്‌ലറിന്റെ ഉയർച്ചയ്ക്ക് തൊട്ടുമുൻപുള്ള ബെർലിനിൽ ആണ് കഥ നടക്കുന്നത്.ദാരിദ്ര്യം നിറഞ്ഞ നഗരത്തിൽ മറ്റൊരു ജോലിയും കണ്ടെത്താനാകാതെ വിഷമിക്കുന്ന ആബേൽ എന്ന ജൂതനായ ട്രപീസ് കലാകാരനും അയാളുടെ മരണമടഞ്ഞ സഹോദരന്റെ പത്‌നിയായ മാനുവേലയും -അവൾ ഒരു കാബറേ നർത്തകിയും ലൈംഗികത്തൊഴിലാളിയും ആയിരുന്നു-ഡോ.വെർഗെറൂസ് നടത്തുന്ന ക്ലിനിക്കിൽ തൊഴിൽ ചെയ്യുന്നു.തുടർന്നാണ് അവർ ആ നടുക്കുന്ന രഹസ്യം മനസ്സിലാക്കുന്നത്,ഒരു ഭ്രാന്തൻ ശാസ്ത്രജ്ഞൻ എന്ന മട്ടിൽ പെരുമാറുന്ന ഡോ.വെർഗെറൂസ് രഹസ്യമായി മനുഷ്യരെ പരീക്ഷണത്തിനു ഉപയോഗിക്കുകയാണെന്ന്.വരാനിരിക്കുന്ന ഭീഷണമായ കോൺസന്ട്രെഷൻ ക്യാമ്പുകളുടെ പ്രവചനസ്വഭാവമുള്ള ഒരു മുന്നറിയിപ്പായി മാറുന്നു, ഈ അറിവ്.

ദ സെർപെന്റ്‌സ് എഗ്ഗ്, വർദ്ധിച്ചു കൊണ്ടിരുന്ന നാസി ഭീകരതയുടെ,സമൂഹത്തിലെ ധാർമ്മിക അധഃപതനത്തിന്റെ ശക്തമായ ഒട്ടേറെ ദ്യശ്യങ്ങൾ ഒരു പേടിസ്വപ്നത്തിന്റെ പ്രവചനസ്വഭാവത്തോടെ കാണിച്ചു തരുന്നു.





</doc>
<doc id="183334" url="https://ml.wikipedia.org/wiki?curid=183334" title="ദ മാജിക് ഫ്ളൂട്ട്">
ദ മാജിക് ഫ്ളൂട്ട്

ഇംഗ്മർ ബർഗ്മാൻ സംവിധാനം ചെയ്ത് 1975 ൽ പുറത്തിറങ്ങിയ സ്വീഡിഷ് ചലച്ചിത്രം ആണ് ദ മാജിക് ഫ്ലൂട്ട് (). മൊസാർട്ടിന്റെ ഒരു ഓപ്പറയുടെ സിനിമാരൂപം ആണിത്.

ദുർമന്ത്രവാദിയായ സരാസ്‌ട്രോ തട്ടിക്കൊണ്ട് പോയി തടവിൽ പാർപ്പിച്ചിരിക്കുന്ന തന്റെ മകൾ പാമിനയെ രക്ഷിച്ചു കൊണ്ട് വരാൻ നിശാറാണി അയയ്ക്കുകയാണ് പ്രിൻസ് ടാമിനോയെ.

മൊസാർട്ടിന്റെ കഥയുടെ ചുരുക്കിയ രൂപം ആയാണ് സംവിധായകൻ സിനിമ സ്യഷ്ടിച്ചത്.കൂടാതെ കഥയ്ക്ക് ആധുനികഭാവം നൽകാനും ശ്രമിച്ചിട്ടുണ്ട് .






</doc>
<doc id="183341" url="https://ml.wikipedia.org/wiki?curid=183341" title="അനുരാധ ശ്രീറാം">
അനുരാധ ശ്രീറാം

ഇന്ത്യൻ ചലച്ചിത്രപിന്നണിഗായികയാണ് അനുരാധ ശ്രീറാം.എ.ആർ. റഹ്മാൻ ആണ് 'ബോംബെ'എന്ന ചലച്ചിത്രത്തിൽ ഇവർക്ക് ആദ്യമായി അവസരം നൽകിയത്.

പ്രശസ്ത ചലച്ചിത്ര പിന്നണിഗായികയായിരുന്ന രേണുകയുടെയും മീനാക്ഷീസുന്ദരം മോഹന്റെയും മകളായി 1970 ജൂലൈ 9-ന് ചെന്നൈയിൽ ജനിച്ച അനുരാധ ആദ്യം കോയമ്പത്തൂരിലെ സെന്റ് ഫ്രാൻസിസ് മെട്രിക്കുലേഷൻ സ്കൂളിലും, പിന്നീട് ചെന്നൈയിലുള്ള പദ്മാ ശേഷാദ്രി ബാലഭവനിലുമായി സ്കൂൾ വിദ്യാഭ്യാസം പൂർത്തിയാക്കി. അതിനുശേഷം മദ്രാസ് യൂണിവേഴ്‌സിറ്റിയിൽ പഠനത്തിന് ചേർന്നു. സംഗീതമായിരുന്നു ബിരുദത്തിനും ബിരുദാനന്തര ബിരുദത്തിനും ഐച്ഛിക വിഷയം. ഗവണ്മെന്റ് സ്‌കോളർഷിപ്പോടെ യു.എസിലെ വെസ്ലിയൻ യൂണിവേഴ്‌സിറ്റിയിൽ ഉപരിപഠനം പൂർത്തിയാക്കി. 

പ്രസിദ്ധ കർണാടകസംഗീതജ്ഞനായ ശ്രീറാം പരശുറാമാണ് അനുരാധയുടെ ഭർത്താവ്. ഇവരൊരുമിച്ചുള്ള ജുഗൽബന്ദികൾ ശ്രദ്ധേയമാണ്. ഇവർക്ക് ജയന്ത്, ലോകേഷ് എന്നിങ്ങനെ രണ്ട് മക്കളുണ്ട്. 

കർണാടക സംഗീതത്തിൽ എസ്. കല്യാണ രാമന്റെയും ഹിന്ദുസ്ഥാനിയിൽ മണിക് ബുവ താക്കൂർദാസിന്റെയും ശിഷ്യയായിരുന്നു അനുരാധ ശ്രീറാം.

- വെറ്റിക്കൊടി കട്ട്
- മീശമാധവൻ
- മിൻസാരക്കനവ്
-കണ്ണുക്കുൾ നിലവ്
- കണ്ണുക്കുൾ നിലവ്
ഇന്ത്യ... - ലഗാൻ



</doc>
<doc id="183350" url="https://ml.wikipedia.org/wiki?curid=183350" title="പി. ശിശുപാലൻ">
പി. ശിശുപാലൻ

മാഹി വിമോചനപോരാളിയും സ്വാതന്ത്ര്യ സമര സേനാനിയുമായിരുന്നു പി ശിശുപാലൻ (-13 മാർച്ച് 2012). 
മാഹി പാറക്കലിലെ പാറേമ്മൽ ഗോപാലന്റെയും യശോദയുടെയും മകനായി മാഹിയിൽ ജനിച്ചു. ഫ്രഞ്ച് വാഴ്ചക്കെതിരെ മാഹിയിൽ നടന്ന സംഘടിതമായ ആദ്യത്തെ ജനകീയമുന്നേറ്റമായ 1948 ഒക്ടോബർ 21ന്റെ സമരത്തിന്റെ മുന്നണിപോരാളിയായിരുന്നു. മയ്യഴി മെറി ഓഫീസ് അഗ്നിക്കിരയാക്കുകയും പൊലീസ് സ്റ്റേഷനും ഭരണകേന്ദ്രവും പിടിച്ചെടുക്കുകയും ചെയ്ത സമരത്തിൽ പങ്കെടുത്തതിന് 20 വർഷം കഠിനതടവിനും രണ്ടായിരം ഫ്രാങ്ക് പിഴയടക്കാനും ശിക്ഷിച്ചു. ഫ്രഞ്ച് പൊലീസിന് പിടികൊടുക്കാതെ ഇന്ത്യൻ യൂണിയനിൽ അഭയം തേടി. മാഹി തിരിച്ചുപിടിക്കാൻ ഫ്രഞ്ച്കപ്പൽ എത്തിയപ്പോൾ അനുരജ്ഞനശ്രമം നടത്തുന്നതിനായി വളവിൽ ദാമോദരന്റെ നേതൃത്വത്തിലുള്ള സംഘത്തെ അയക്കുന്നതിന് നായകത്വം വഹിച്ചത് ശിശുപാലൻ മാസ്റ്ററായിരുന്നു. ഒക്ടോബർസംഭവത്തിന് മുന്നോടിയായി തിരഞ്ഞെടുപ്പിനോടനുബന്ധിച്ച് പന്തക്കലിൽ അനുമതിയില്ലാതെ ജാഥ നടത്തിയതിന് മൂന്നരമാസം തടവിന് ശിക്ഷിച്ചു. 1948 ൽ അറസ്റ്റും പോലീസ്‌നടപടിയും ഭയന്ന് ഇന്ത്യൻ യൂണിയനിൽ അഭയം പ്രാപിച്ചവർക്കുവേണ്ടിയുള്ള പൂഴിത്തല ക്യാമ്പിന്റെ ചുമതലയും വഹിച്ചു.

വിമോചനസമരത്തിൽ പങ്കെടുത്തതിന് ഫ്രഞ്ച് അധ്യാപക തസ്തികയിൽനിന്ന് പുറത്താക്കി. മാഹിയിലെ ഫ്രഞ്ച് വിദ്യാലയമായ "എക്കാൽസെന്ത്രാൽ കൂർ കോംപ്ലെമെന്തേറി" അധ്യാപകനായിരിക്കെ 1948 ആഗസ്തിലാണ് പുറത്താക്കിയത്. ഇതോടെ മാഹിവിമോചനപ്രസ്ഥാനത്തിൽ പൂർണമായും മുഴുകി. മയ്യഴി ഗാന്ധി ഐ കെ കുമാരൻ മാസ്റ്ററുടെ പ്രധാന ശിഷ്യനായിരുന്നു. പള്ളൂർ ഫ്രഞ്ച് സ്കൂളിൽ പ്രധാനാധ്യാപകനായും വിവിധ സ്കൂളുകളിൽ അധ്യാപകനായും പ്രവർത്തിച്ചിട്ടുണ്ട്. 1944-53 കാലത്ത് ആർമി അക്കാദമിയിൽ പ്രൊഫസറായിരിക്കെ ഇന്ത്യ-ചൈന സമാധാനസമിതിയിൽ ദ്വിഭാഷിയായി പ്രവർത്തിച്ചു. പുണെ നാഷണൽ ഡിഫൻസ് അക്കാദമിയിൽ വിദേശഭാഷാവകുപ്പിൽ 1955 മുതൽ ഫ്രഞ്ച് റീഡറായി. 1978ൽ വകുപ്പ് തലവനായി വിരമിച്ചു. നാട്ടിൽ തിരിച്ചെത്തി സാമൂഹ്യരംഗത്ത് സജീവമായി. ഫ്രഞ്ച് മയ്യഴിയുടെ സ്വാതന്ത്ര്യസമരത്തെക്കുറിച്ച് "ഗ്ലോറിയസ് മാർച്ച് ടുവേർഡ്സ് ദി ഫ്രീഡം ഓഫ് ഫ്രഞ്ച് മാഹി" എന്ന പേരിൽ പുസ്തകവും സൈനികരംഗത്ത് വിദേശഭാഷയുടെ പ്രധാന്യത്തെക്കുറിച്ച് പ്രബന്ധവും എഴുതിയിട്ടുണ്ട്. 1986ൽ വിദ്യാഭ്യാസരംഗത്തെ പ്രശ്‌നങ്ങൾ പരിഹരിക്കാൻ നടന്ന വിദ്യാഭ്യാസസമരത്തിൽ പാലേരി ദാമോദരൻ മാസ്റ്റരോടൊപ്പംനിന്ന് നേതൃത്വം നൽകി. 2004 മാർച്ചിൽ ടാഗോർപാർക്ക് സ്വകാര്യവത്കരണത്തിനെതിരെ നടന്ന 165 ദിവസം നീണ്ട സമരത്തിന്റെ നായകനായിരുന്നു. മഞ്ചക്കൽ ബോട്ട്ഹൗസ് പാട്ടത്തിന് നൽകുന്നതിനെതിരെയും ഏറ്റവുമൊടുവിൽ മദ്യലോബിക്കെതിരെയും ശക്തമായ നടപടികളാരംഭിച്ച മുൻ റീജണൽ അഡ്മിനിസ്‌ട്രേറ്റർ ജെ.അശോക് കുമാറിനെ സ്ഥലംമാറ്റാനുള്ള സർക്കാർനടപടി പിൻവലിക്കണമെന്നാവശ്യപ്പെട് നടന്ന സമരങ്ങൾക്കും നേതൃത്വം നൽകി.ഐ കെ കുമാരൻ മാസ്റ്റർ സ്മാരക മന്ദിരത്തിന്റെ സ്ഥാപക പ്രസിഡന്റും ഐ കെ സ്മാരക ട്രസ്റ്റ് ചെയർമാനുമായി പ്രവർത്തിച്ചു. 
ദീർഘകാലമായി മാഹി ഫ്രീഡം ഫൈറ്റേഴ്സ് ഓർഗനൈസേഷൻ പ്രസിഡന്റായിരുന്നു.


</doc>
<doc id="183352" url="https://ml.wikipedia.org/wiki?curid=183352" title="നിയോക്ലാസിസിസം">
നിയോക്ലാസിസിസം

ഗ്രീസ്, റോം, ഇന്ത്യ തുടങ്ങിയ രാജ്യങ്ങളിലെ പഴയകാല രചനാരീതിയിൽ പിൽക്കാലത്ത് രചിക്കപ്പെട്ടവയാണ് നിയോക്ലാസിക് രചനകൾ. ഈ കാലഘട്ടം ആകെ നിയോക്ലാസിസിസം എന്നറിയപ്പെടുന്നു. ഇത് സാഹിത്യം, ചിത്രരചന, സംഗീതം, നാടകം, മറ്റു ദൃശ്യകലകൾ, വാസ്തുകല എന്നീ മേഖലകളിൽ നിലനിന്നിരുന്നു.

കൃതികളുടെ മാതൃകയിൽ പിൽക്കാലത്ത് എഴുതപ്പെട്ട കൃതികളാണ് നിയോക്ലാസിക് കൃതികൾ. 19-ആം നൂറ്റാണ്ടിലാണ് ഈ രീതി കൂടുതൽ ആവിഷ്കരിക്കപ്പെട്ടത്. അഗസ്റ്റൻയുഗത്തിലെ കവികൾ യവന-റോമൻകാവ്യ രചയിതാക്കൾ ആലേഖനം ചെയ്ത സാഹിത്യസങ്കേതങ്ങൾക്ക് അനുസരണമായി സാഹിത്യരചന ചെയ്യുന്നതിൽ വ്യാപൃതരായിരുന്നു. ഔചിത്യദീക്ഷയും നിഷ്കൃഷ്ടതയുമായിരുന്നു ഇതിലൂടെ അവർ ലക്ഷ്യമിട്ടത്. സങ്കേതപ്രധാനമായിരുന്ന ഈ കാലഘട്ടമാണ് നിയോ ക്ലാസിക്കൽ യുഗമെന്നുറിയപ്പെടുന്നത്. ഇക്കാലത്തെ കവികൾക്കു മാർഗദർശകനായിരുന്നത് ഹോറസ്സായിരുന്നു. ക്ളാസിക്കൽ കവിതയുടെ എല്ലാ പ്രവണതകളും അലക്സാണ്ടർ പോപ്പിന്റെ കവിതകളിൽ ഉൾക്കൊണ്ടിരുന്നു. അതിനാൽ ഈ കാലഘട്ടത്തെ പോപ് യുഗമെന്നും വിളിക്കുന്നു. 

"എസ്സേ ഒൺ ക്രിട്ടിസിസം" എന്ന കൃതിയിൽ അരിസ്റ്റോട്ടൽ ലൊഞ്ജൈനസ്, ക്വിന്റിലിയൻ തുടങ്ങിയ ക്ലാസിക്കൽ പണ്ഡിതൻമാരുടെ നിരൂപണരീതിയെ പിൻതുടരുവാൻ പോപ് ഉദ്ബോധിപ്പിക്കുന്നു. "ദ് റേപ് ഒഫ് ദ ലോക്ക്" എന്ന ഹെറോയിക് കവിതയുടെ ഹാസ്യാനുകരണമായുള്ള പോപ്പിന്റെ കവിത നിയോ ക്ളാസിക്കൽ യുഗത്തിന്റെ പ്രത്യേക പ്രവണതകളുടെ മകുടോദാഹരണമായി ചൂണ്ടിക്കാണിക്കപ്പെടുന്നു. അഗസ്റ്റൻ കവിതയെ പ്രതിനിധാനം ചെയ്യാൻ പോന്നവയാണ് പ്രിയർ, പാർണസ്, ഗ്രേ എന്നിവരുടെ മിക്ക കവിതാ രചനകളും. ഗോൾഡ്സ്മിത്ത് ഈ യുഗത്തിന്റെ അന്തിമഘട്ടത്തിൽ കാവ്യരചന നടത്തിയിരുന്നു. എങ്കിലും അദ്ദേഹത്തിന്റെ കവിതകളിൽ അഗസ്റ്റൻയുഗത്തിന്റെ സ്വഭാവത്തിനു ചേരാത്ത വൈകാരികതകൾ കടന്നുകൂടിയിട്ടുണ്ട്.


</doc>
<doc id="183356" url="https://ml.wikipedia.org/wiki?curid=183356" title="പ്രാചീനഗദ്യം">
പ്രാചീനഗദ്യം

ആധുനിക ഗദ്യരീതി രൂപപ്പെടുന്നതിനു മുൻപു നിലനിന്നിരുന്ന ഗദ്യരീതിയാണു പ്രാചീനഗദ്യരീതി എന്നു അറിയപ്പെടുന്നത് .
മലയാളഭാഷയുടെ തുടക്കം മുതലേ ഗദ്യഭാഷ വ്യവഹാരത്തിന് ഉപയോഗിച്ചു പോന്നു. പക്ഷേ, സാഹിത്യത്തിൽ അതിനു സ്ഥാനമുണ്ടായിരുന്നില്ല. മലയാളഗദ്യത്തിന്റെ പ്രാചീനരൂപം മനസ്സിലാക്കാൻ സഹായിക്കുന്ന രേഖകൾ ശിലാശാസനങ്ങളും, ചെമ്പുപട്ടയങ്ങളും ഓലക്കരണങ്ങളുമാണ്. രാജാക്കന്മാരും പ്രഭുക്കന്മാരും ഭരണകാര്യങ്ങൾ വ്യവസ്ഥ ചെയ്തിരുന്നത് ഇത്തരം രേഖകളിലായിരുന്നു. താമ്രശാസനങ്ങളും ശിലാശാസനങ്ങളും ഒൻപതാം നൂറ്റാണ്ടുമുതൽ ഉണ്ടായിരുന്നതായി കരുതുന്നു. ആദ്യകാല രേഖകളിൽ തമിഴിനായിരുന്നു പ്രാധാന്യം. സംസ്‌കൃതം ചുരുക്കമായിട്ടേ ഉപയോഗിച്ചിരുന്നുള്ളു. പിന്നീട് മലയാള പ്രയോഗങ്ങൾ കൂടി വന്നു. 

ഭാഷാകൗടലീയമാണു ഗദ്യസാഹിത്യത്തിലെ ഏറ്റവും പഴക്കം ചെന്ന കൃതി. ഇത് പതിമൂന്നാം നുറ്റാണ്ടിൽ രചിച്ചതാണെന്നു കരുതുന്നു. തോലകവി രചിച്ച ആദ്യകാല ഗദ്യ കൃതികൾ ഇതിൽ പെടുന്നു. പ്രാചീന ഗദ്യത്തെ അഞ്ച് വിഭാഗമായി എം.പുരുഷോത്തമൻ നായർ തരം തിരിച്ചിരിക്കുന്നു ,1- ശിലാശാസനങ്ങളുടെയും ചെപ്പേ ടു ക ളു ടെ യും ഗദ്യം ,2_ ഭാഷകൗട ലീയം ,3: കൂടിയാട്ടം 4 - പുരാണാഖ്യാന കഥകൾ .5 വാഖ്യാനങ്ങൾ:




</doc>
<doc id="183364" url="https://ml.wikipedia.org/wiki?curid=183364" title="തിരുക്കോണമല">
തിരുക്കോണമല

ശ്രീലങ്കയുടെ വടക്കു കിഴക്കൻ തീരത്തെ ഒരു തുറമുഖപട്ടണമാണ് ട്രിങ്കോമാലീ. കൊളംബോയ്ക്ക് 232 കിലോമീറ്റർ വടക്കു കിഴക്ക് സ്ഥിതി ചെയ്യുന്ന ട്രിങ്കോമാലീ ഇതേപേരിലുള്ള ജില്ലയുടെയും കിഴക്കൻ പ്രവിശ്യയുടെയും ആസ്ഥാനം കൂടിയാണ്. ജനസംഖ്യ. 49,000 (1989)

ശ്രീലങ്കയിലെ ഒരു പ്രധാന റെയിൽ ടെർമിനലും റോഡ് ജങ്ഷനും കൂടിയാണ് ട്രിങ്കൊമലി. ഭൂമിശാസ്ത്രപരമായി കൊടിയർ ഉൾക്കടലിനും (Koddiyar Bay) ഇന്ത്യൻ മഹാസമുദ്രത്തിനും ഇടയ്ക്കുള്ള ഒരു മുനമ്പാണ് ഈ പ്രദേശം. മൂന്ന് കൊടുമുടിക്കുന്ന് (three peak hill) എന്നർഥമുള്ള "ത്രികോണമലൈ" (Trikona -malai), "കടൽക്കുന്ന്" എന്നർഥമുള്ള "തരംഗമലൈ" (Taranga malai) എന്നീ തമിഴ് പദങ്ങളിൽ നിന്നാകാം ട്രിങ്കൊമാലീ എന്ന പദത്തിന്റെ ഉദ്ഭവം എന്നാണ് വിശ്വാസം. ഒരു വ്യോമ ആസ്ഥാനം കൂടിയാണ് ട്രിങ്കൊമലി.

"ട്രിങ്കോമാലീ" തുറമുഖമാണ് ഈ പട്ടണത്തെ പ്രശസ്തിയിലേക്ക് ഉയർത്തിയത്. ആഴമേറിയ ട്രിങ്കൊമലി തുറമുഖം ലോകത്തിലെ തന്നെ മുന്തിയ തുറമുഖങ്ങളിലൊന്നാണ്. നെല്ല്, കൊപ്ര, പുകയില, തടി തുടങ്ങിയവയാണ് ഇവിടത്തെ പ്രധാന ഉത്പന്നങ്ങൾ. ഉണക്കമത്സ്യവും മൃഗചർമവുമാണ് മുഖ്യകയറ്റുമതി വിഭവങ്ങൾ. ജനുവരിയിൽ 26C ഉം ജൂലൈയിൽ 30.1C ഉം ശരാശരി താപനില അനുഭവപ്പെടുന്ന ഈ പ്രദേശത്തെ വാർഷിക വർഷപാതം ശരാശരി 580 മില്ലീമീറ്റർ ആണ്.

പതിനാറും പതിനേഴും നൂറ്റാണ്ടുകളിൽ പോർച്ചുഗീസുകാർ ട്രിങ്കൊമലി കീഴടക്കി. തുടർന്ന് ഡച്ചുകാരും ഇവിടെ ആധിപത്യമുറപ്പിച്ചു. 18- ആം നൂറ്റാണ്ടിൽ കിഴക്കൻ കടലുകളിലെ ഫ്രഞ്ച് - ബ്രിട്ടിഷ് കിടമത്സരങ്ങൾക്ക് ട്രിങ്കൊമലി ഒരു പ്രധാനകാരണമായിരുന്നു. അമേരിക്കൻ സ്വാതന്ത്ര്യസമരകാലത്ത് ഡച്ചുകാരിൽ നിന്ന് ഈ പ്രദേശം ആദ്യം ബ്രിട്ടീഷുകാരും പിന്നീട് ഫ്രഞ്ചുകാരും ബലം പ്രയോഗിച്ച് പിടിച്ചെടുത്തു. പാരീസ് ഉടമ്പടിപ്രകാരം 1784-ൽ ഡച്ചുകാർക്ക് ട്രിങ്കൊമലിയുടെ അധികാരം തിരികെ ലഭിച്ചെങ്കിലും ഫ്രഞ്ച് വിപ്ലവം പൊട്ടിപ്പുറപ്പെട്ടതിനുശേഷം (1795) ടിങ്കൊമലിയിലെത്തിയ ബ്രിട്ടിഷ് സംഘത്തിനു മുന്നിൽ ഡച്ചുകാർക്ക് കീഴടങ്ങേണ്ടിവന്നു.

1815-ലെ വിയന്നാ കരാർ സിലോണിലെ ബ്രിട്ടിഷ് ആധിപത്യം സുദൃഢമാക്കി. തുടർന്ന് ട്രിങ്കൊമലി ഈസ്റ്റ് ഇൻഡീസ് സ്ക്വാഡ്രൺ ഒഫ് ദ റോയൽ നേവിയുടെ ആസ്ഥാനമായി. ജപ്പാനെതിരെയുള്ള യുദ്ധത്തിലും (1942-45) ബ്രിട്ടിഷ് നാവിക ആസ്ഥാനമായിരുന്നു ട്രിങ്കൊമലി. പേൾ ഹാർബർ ആക്രമണാനന്തരം ബോംബറുകളും ഫൈറ്ററുകളുമടങ്ങുന്ന ജപ്പാൻ സൈന്യം ട്രിങ്കൊമലിയെ ആക്രമിച്ചു. ഡോക് യാഡിനേയും, ചൈനാ ഉൾക്കടലിലുള്ള വ്യോമത്താവളത്തെയുമാണ് ജപ്പാൻ പ്രധാനമായും ആക്രമിച്ചത്. സിലോണിൽ സ്വാതന്ത്ര്യത്തിനുശേഷവും ഒരു ബ്രിട്ടിഷ് നാവികത്താവളമായി ട്രിങ്കൊമലി തുടർന്നു.1956 -ൽ ബാരനായകെ ഭരണകൂടം ഗ്രേറ്റ് ബ്രിട്ടനുമായുള്ള ശ്രീലങ്കയുടെ പ്രതിരോധ ഉടമ്പടി റദ്ദുചെയ്തതോടെ ഈ നാവികത്താവളം അടച്ചുപൂട്ടി.



</doc>
<doc id="183369" url="https://ml.wikipedia.org/wiki?curid=183369" title="കേരളത്തിലെ മരങ്ങൾ">
കേരളത്തിലെ മരങ്ങൾ

വണ്ണമുള്ള തണ്ടുകളോടും ശിഖരങ്ങളോടും കൂടിയ സസ്യങ്ങളാണ് വൃക്ഷം അഥവാ മരം. അന്തരീക്ഷത്തിലെ കാർബൺ ഡയോക്‌സൈഡിന്റെ അളവ് കുറച്ച് ഓക്സിജന്റെ അളവ് വർദ്ധിപ്പിക്കുക, മണ്ണൊലിപ്പ് തടയുക എന്നീ ധർമ്മങ്ങൾ നിർവഹിക്കുന്നതിൽ മരങ്ങൾക്ക് പ്രത്യേകസ്ഥാനമുണ്ട്. കേരളത്തിൽ സർവ്വസാധാരണമായി കാണപ്പെടുന്ന മരങ്ങളുടെപട്ടിക താഴെ കൊടുത്തിരിക്കുന്നു. 


</doc>
<doc id="183376" url="https://ml.wikipedia.org/wiki?curid=183376" title="ജെന്റർ പാർക്ക്">
ജെന്റർ പാർക്ക്

കേരള സർക്കാർ സാമൂഹ്യ ക്ഷേമ വകുപ്പിന്റെ ആഭിമുഖ്യത്തിൽ കോഴിക്കോട് തുടങ്ങുന്ന സ്ത്രീകൾക്കുവേണ്ടിയുള്ള സംരംഭമാണ് ജെന്റർ പാർക്ക് . ഈ സംരംഭത്തിന്റെ പേര് തന്റേടം. എന്നാണ്.

സ്ത്രീകളുടെ ഉന്നമനത്തിനായാണ് ഈ പാർക്ക് സ്ഥാപിക്കുന്നത്.



</doc>
<doc id="183377" url="https://ml.wikipedia.org/wiki?curid=183377" title="ട്രിപ്പനോസോമ">
ട്രിപ്പനോസോമ

പ്രോട്ടോസോവ ഫൈലത്തിൽപ്പെടുന്നു ഏകകോശപരജീവിയാണ് ട്രിപ്പനോസോമ. ഗാമ്പിയൻ പനി (Gambien fever) അഥവാ ആഫ്രിക്കൻ നിദ്രാ രോഗം എന്ന രോഗത്തിനു കാരണമാവുന്നത് ഈ പ്രോട്ടോസോവകളാണ്. കൊതുകുകളിലും മനുഷ്യരിലും ജീവിതചക്രം പൂർത്തിയാക്കുന്ന മലമ്പനി അണുക്കളെപ്പോലെ ട്രിപ്പനോസോമയ്ക്കും ജീവിതചക്രം പൂർത്തിയാക്കാൻ മനുഷ്യനെ കൂടാതെ ഒരു ഇടനില ആതിഥേയൻ (ദ്വിതീയ ആതിഥേയൻ) ആവശ്യമാണ്. ആഫ്രിക്കയിൽ കാണുന്ന ഈച്ച വർഗത്തിൽപ്പെട്ട ഗ്ലോസ്സിന പാൽപ്പാലിസ് (Glossina palpalis) എന്ന ശാസ്ത്രനാമത്തിൽ അറിയപ്പെടുന്ന സെസി ഈച്ച (tsetse fly) ആണ് ദ്വിതീയ ആതിഥേയനായി വർത്തിക്കുന്നത്.

1841 മുതലെ ഈ ഏകകോശ ജീവിയെക്കുറിച്ച് മനുഷ്യന് അറിവു ലഭിച്ചിരുന്നു. കുതിരകളിലും മറ്റു സസ്തനികളിലും ഉണ്ടാകുന്ന 'ഡുറീൻ' രോഗത്തിന് ഈ ജീവികൾ കാരണമാകുന്നതായി 1880-ൽ കണ്ടുപിടിക്കപ്പെട്ടു. 1902-ൽ ഫോർഡ്, സട്ടൺ എന്നീ ശാസ്ത്രജ്ഞർ മനുഷ്യനിൽ ഗാമ്പിയൻ പനി പരത്തുന്നത് ട്രിപ്പനോസോമ ഗാമ്പിയൻസ് ഇനമാണെന്നു കണ്ടുപിടിച്ചു.

നീണ്ടുമെലിഞ്ഞു രണ്ടറ്റവും കൂർത്ത ഈ ഏകകോശ ജീവിക്ക് 10-40 μ (μ = ഒരു മി.മീറ്ററിന്റെ ആയിരത്തിലൊരംശം) മാത്രമാണ് നീളം. മുന്നറ്റത്തുനിന്നും പുറപ്പെടുന്ന ഒരു ഫ്ലാജെല്ലം ഉണ്ട്. അതിനാൽ പ്രോട്ടോസോവ ഫൈലത്തിലെ "മാസ്റ്റിഗോഫോറ" (Mastogophora) എന്ന വർഗത്തിലാണ് ഇതിനെ ഉൾക്കൊള്ളിച്ചിരിക്കുന്നത്. ശരീരത്തിന്റെ പിന്നറ്റത്തുള്ള പാരാബേസൽ ബോഡി (parabasal body) അഥവാ കൈനറ്റോ ന്യൂക്ലിയസി(kineto nucleus) ൽ നിന്നും പുറപ്പെടുന്ന ചെറിയ ചാട്ടപോലെയുള്ള ഫ്ളാജെല്ലം ശരീരാവരണത്തിൽ നിന്നും എഴുന്നു നിൽക്കുന്ന ഒരു നേരിയ പാടയുടെ അരികുപറ്റി നീങ്ങി മുന്നറ്റത്ത് സ്വതന്ത്രമാകുന്നു. ഈ പാടയുടേയും ഫ്ളാജെല്ലത്തിന്റേയും സഹായത്താലാണ് രക്തത്തിലൂടെയുള്ള ഇതിന്റെ സഞ്ചാരം. മനുഷ്യനിലും ഇടനില ആതിഥേയനിലുമായി ജീവിതചക്രത്തിനിടയിൽ നാലു വിവിധ രൂപങ്ങളിൽ ഇവയെ കാണാം.

രോഗം ബാധിച്ച ആളുകളുടെ രക്തം സെസി ഈച്ചകൾ കുടിക്കുമ്പോൾ കുറിയ ഒരിനം ട്രിപ്പനോസോമ ഈച്ചകളുടെ ശരീരത്തിലേക്ക് കടക്കുന്നു. ഈച്ചയുടെ കുടലിൽ വച്ച് വിഭജനം നടന്ന് ഇവ പെരുകുന്നു. ധാരാളമായി പെരുകി രൂപാന്തരം പ്രാപിച്ച് അന്തിമമായി ഇവ ഈച്ചകളുടെ ഉമിനീർ ഗ്രന്ഥിയിലേക്ക് നീങ്ങുന്നു. ഇത്തരം ഈച്ചകൾ മനുഷ്യരക്തം ഊറ്റിക്കുടിക്കുമ്പോൾ പകരം ശരീരത്തിലേക്ക് രോഗകാരികളായ ട്രിപ്പനോസോമകളെ കടത്തിവിടുന്നു. ഒരുചക്രം പൂർത്തിയാക്കാൻ ഇവയ്ക്കു 20-30 ദിവസങ്ങൾ മതിയാകും. മനുഷ്യരക്തത്തിൽ കടക്കുന്ന ട്രിപ്പനോസോമകൾ വളരെപ്പെട്ടെന്ന് വിഭജിച്ച് പെരുകുന്നു. ഇതിനിടയിൽ പല വിഷവസ്തുക്കളും രക്തത്തിൽ കലരുന്നതിനാൽ രോഗലക്ഷണങ്ങൾ പ്രകടമായിത്തുടങ്ങുന്നു.

ഇടനില ആതിഥേയനായ സെസി ഈച്ചയെ കൊന്നൊടുക്കാൻ ഡി ഡി റ്റി പോലെയുള്ള കീടനാശിനികൾ ആഫ്രിക്കയിൽ വ്യാപകമായി ഉപയോഗിക്കുന്നുണ്ട്. രോഗബാധിത സ്ഥലങ്ങളിൽ ജനങ്ങളെ മാറ്റിപ്പാർപ്പിക്കുകയാണ് രോഗം പടരാതിരിക്കാനായി സ്വീകരിക്കുന്ന മറ്റൊരു വഴി.



</doc>
<doc id="183388" url="https://ml.wikipedia.org/wiki?curid=183388" title="2012 ഇന്ത്യൻ പ്രീമിയർ ലീഗ്">
2012 ഇന്ത്യൻ പ്രീമിയർ ലീഗ്

2012 ഇന്ത്യൻ പ്രീമിയർ ലീഗ് അഥവാ ഐ.പി.എൽ. 2012, ബി.സി.സി.ഐ . 2007-ൽ സൃഷ്ടിച്ച ട്വെന്റി20 ക്രിക്കറ്റ് ലീഗായ ഇന്ത്യൻ പ്രീമിയർ ലീഗിന്റെ അഞ്ചാമത്തെ സീസണാണ്. ഇന്ത്യയിലെ വിവിധ നഗരങ്ങളിലായി നടന്ന ഈ മത്സരങ്ങളുടെ ഉദ്ഘാടനവും ഫൈനലും നിലവിലെ ചാമ്പ്യന്മാരായ ചെന്നൈ സൂപ്പർ കിംഗ്സിന്റെ സ്റ്റേഡിയമായ ചെന്നൈയിലെ ചെപ്പോക്ക് സ്റ്റേഡിയത്തിൽ നടന്നു. 2012 ഏപ്രിൽ 4 മുതൽ 2011 മേയ് 27 വരെയാണ് മത്സരങ്ങൾ നടന്നത്.കൊച്ചി ടസ്കേഴ്സ് കേരള എന്ന ടീമിനെ ഐ.പി.എല്ലിൽ നിന്ന് ഒഴിവാക്കിയതു കാരണം പങ്കെടുക്കുന്ന ആകെ ടീമുകളുടെ എണ്ണം പത്തിൽ നിന്ന് ഒൻപതായി ചുരുങ്ങി.

2012 മേയ് 27-നു് ചെന്നൈയിലെ ചെപ്പോക്ക് സ്റ്റേഡിയത്തിൽ നടന്ന ഫൈനൽ മത്സരത്തിൽ ചെന്നൈ സൂപ്പർ കിംഗ്സിനെ 5 വിക്കറ്റുകൾക്ക് പരാജയപ്പെടുത്തി കൊൽക്കത്ത നൈറ്റ് റൈഡേർസ് ചാമ്പ്യന്മാരായി. 
ഐ.പി.എൽ. കമ്മറ്റി കൊച്ചി ടസ്കേഴ്സ് കേരള ടീമിന്റെ ഫ്രാഞ്ചസി റദ്ദാക്കി. ഇതിനെതിരെ കൊച്ചി ടീം ഉടമകൾ കോടതിയെ സമീപിച്ചെങ്കിലും ഐ.പി.എൽ. 2012-ലെ ഐ.പി.എൽ. 9 ടീമുകളുമായി നടത്തുവാൻ തീരുമാനിച്ചു. എങ്കിലും കൊച്ചി ടീമിന്റെ കളിക്കാർക്ക് മറ്റു ടീമുകളിൽ കളിക്കാൻ അവസരം ലഭിച്ചു. 2012 ഫെബ്രുവരി 4-നു് നടന്ന ഐ.പി.എൽ. ലേലത്തിൽ ഈ ടീമിലെ അംഗങ്ങളിൽ മിക്കവരെയും മറ്റു ടീമുകൾ സ്വന്തമാക്കി.

2012 ജനുവരി 13-നു് ബി.സി.സി.ഐ. കൊച്ചി ടീമിലെ അന്താരാഷ്ട്ര കളിക്കാരോട് കൊച്ചി ടസ്കേഴ്സ് കേരള ടീം ഉടമകൾക്കെതിരെ കേസ് കൊടുക്കുവാനും, ഓരോ കേസിലും ബി.സി.സി.ഐയെ കക്ഷി ചേർക്കുവാനും ആവശ്യപ്പെട്ടു. 

 




The leading run scorer of the league phase wears an orange cap while fielding.

The leading wicket taker of the league phase wears a purple cap while fielding.



</doc>
<doc id="183393" url="https://ml.wikipedia.org/wiki?curid=183393" title="ബാബു ദിവാകരൻ">
ബാബു ദിവാകരൻ

കേരളത്തിലെ ഒരു രാഷ്ട്രീയ പ്രവർത്തകനും എട്ട്, പത്ത്, പതിനൊന്ന് നിയമ സഭകളിലെ അംഗവുമായിരുന്നു ബാബു ദിവാകരൻ (ജനനം: 5 നവംബർ 1952). പതിനൊന്നാം നിയമ സഭയിലെ നിയമ വകുപ്പ് മന്ത്രിയുമായിരുന്നു
ആർ.എസ്.പി.-യുടെ പ്രമുഖ നേതാവും മുൻ മന്ത്രിയുമായിരുന്ന ടി.കെ. ദിവാകരന്റെയും ദേവയാനിയുടെയും മകനായി കൊല്ലത്തു ജനിച്ചു. എൽ.എൽ.ബി ബിരുദധാരി. ആർ.വൈ.എഫ് സംസ്ഥാന പ്രസിഡന്റായിരുന്നു. 1987-ൽ എൽ.ഡി.എഫ്. ഘടകകക്ഷിയായ ആർ.എസ്.പി.-യുടെ സ്ഥാനാർത്ഥിയായി കൊല്ലം മണ്ഡലത്തിൽ മത്സരിച്ച ബാബു ദിവാകരൻ ആർ.എസ്.പി.(എസ് )യിലെ കടവൂർ ശിവദാസനെ 12,722 വോട്ടിനു പരാജയപ്പെടുത്തി ആദ്യമായി നിയമസഭയിലെത്തി. പിന്നീട് കോൺഗ്രസ്സിൽ ചേർന്ന കടവൂർ ശിവദാസൻ 1991-ലെ തിരഞ്ഞെടുപ്പിൽ ബാബു ദിവാകരനെ പരാജയപ്പെടുത്തി.1996-ൽ വീണ്ടും കടവൂർ ശിവദാസനെ തോല്പിച്ച് ബാബു ദിവാകരൻ നിയമസഭാംഗമായി.

ആർ.എസ്.പി.യിലെ പിളർപ്പിനെ തുടർന്ന് ബേബി ജോൺ നേതൃത്വം നൽകിയ ആർ.എസ്.പി.(ബി) വിഭാഗത്തോടൊപ്പമാണ് ബാബു ദിവാകരൻ നിലകൊണ്ടത്. 2001-ലെ തിരഞ്ഞെടുപ്പിൽ യു.ഡി.എഫ്.-ന്റെ ഭാഗമായി മത്സരിച്ച ആർ.എസ്.പി.(ബി)-യുടെ കൊല്ലം മണ്ഡലത്തിലെ സ്ഥാനാർത്ഥി ബാബു ദിവാകരനായിരുന്നു. തൊട്ടടുത്ത എതിർസ്ഥാനാർത്ഥി ആർ.എസ്.പി.യിലെ പ്രൊഫ. കല്ലട വിജയത്തിനെ 12,275 വോട്ടിന്റെ വ്യത്യാസത്തിൽ തോല്പിച്ച് അദ്ദേഹം ആന്റണി മന്ത്രിസഭയിൽ അംഗമായി.
എന്നാൽ ബേബി ജോണിന്റെ മകനും ആർ.എസ്.പി(ബി)യിലെ മറ്റൊരു എം.എൽ.എ-യുമായിരുന്ന ഷിബു ബേബിജോണുമായി പിന്നീട് മന്ത്രിസ്ഥാനത്തെച്ചൊല്ലിയുണ്ടായ അഭിപ്രായ വ്യത്യാസങ്ങൾ കാരണം സ്വന്തം നിലയിൽ ആർ.എസ്.പി (എം) എന്ന പുതിയ പാർട്ടി രൂപീകരിക്കുകയുണ്ടായി. 2006-ലെ നിയമസഭാ തിരഞ്ഞെടുപ്പിൽ അദ്ദേഹം കൊല്ലം മണ്ഡലത്തിൽ പി.കെ.ഗുരുദാസനോട് പരാജയപ്പെട്ടു . 2008 നവംബർ 16-ന് ആർ.എസ്.പി (എം) മുലായം സിങ്ങിന്റെ സമാജ്‌വാദി പാർട്ടിയിൽ ലയിച്ചതോടെ യു.ഡി.എഫുമായുള്ള ബന്ധം മുറിഞ്ഞു. സമാജ്‌വാദി പാർട്ടിയായി തനിച്ചുനിന്ന് മുന്നോട്ടുപോകാൻ കഴിയില്ലെന്ന് ബോധ്യമായതോടെ ആർ.എസ്.പി. (എം) പുനരുജ്ജീവിപ്പിക്കാൻ ബാബു ദിവാകരനും കൂട്ടരും തീരുമാനിക്കുകയും 2009 ആഗസ്ത് 17-ന് സമാജ്‌വാദി പാർട്ടി വിടുകയും ചെയ്തു. 2011-ൽ ബാബു ദിവാകരൻ കോൺഗ്രസ്(ഐ)-ൽ ചേർന്നു.


</doc>
<doc id="183395" url="https://ml.wikipedia.org/wiki?curid=183395" title="ടി.കെ. ദിവാകരൻ">
ടി.കെ. ദിവാകരൻ

കേരളത്തിലെ രാഷ്ട്രീയനേതാവും മുൻ പൊതുമരാമത്തുവകുപ്പ് മന്ത്രിയും റവലൂഷണറി സോഷ്യലിസ്റ്റ് പാർട്ടി (ആർ.എസ്.പി.)യുടെ സമുന്നത നേതാക്കളിൽ ഒരാളുമായിരുന്നു ടി.കെ. ദിവാകരൻ(5 ഡിസംബർ 1920 - 19 ജനുവരി 1976).
കൃഷ്ണന്റെയും നാണിയുടെയും മകനായി കൊല്ലത്ത് ജനിച്ചു. ഹൈസ്കൂൾ വിദ്യാഭ്യാസത്തിനുശേഷം കൊല്ലം ലേബർ യൂണിയൻ ഓഫീസിൽ ക്ലാർക്കായി ജോലിയിൽ പ്രവേശിച്ചു. ഇതോടെ തൊഴിലാളി-രാഷ്ട്രീയ രംഗത്ത് സജീവമായി പ്രവർത്തിച്ചുതുടങ്ങി. കൊല്ലത്തെ തൊഴിലാളിപ്രസ്ഥാനത്തെ ശക്തിപ്പെടുത്തുന്നതിൽ എൻ. ശ്രീകണ്ഠൻ നായർ, കണ്ണന്തോടത്ത് ജനാർദനൻ നായർ എന്നിവർക്കൊപ്പം ടി.കെ. ദിവാകരനും നിർണായക പങ്കുവഹിച്ചു. 1938-ൽ തിരുവിതാംകൂർ സ്റ്റേറ്റ് കോൺഗ്രസ്സിൽ ചേർന്നു. സ്റ്റേറ്റ് കോൺഗ്രസ്സിന്റെ നേതൃത്വത്തിലുള്ള ഉത്തരവാദഭരണ പ്രക്ഷോഭണത്തിൽ പങ്കെടുത്തതിന്റെ പേരിൽ പലതവണ ഇദ്ദേഹം ജയിൽശിക്ഷ അനുഭവിച്ചിട്ടുണ്ട്. തിരുവിതാംകൂർ സ്റ്റേറ്റ് കോൺഗ്രസ്സിന്റെ പരമാധികാര സമിതിയായ എ.റ്റി.സി.സി. യിലേക്കു തെരഞ്ഞെടുക്കപ്പെട്ടതോടെ സ്വാതന്ത്ര്യപ്രസ്ഥാനത്തിന്റെ മുന്നണിപ്പോരാളികളിൽ ഒരാളായി മാറി.

1940-കളുടെ തുടക്കത്തിൽ കമ്യൂണിസത്തെയും സോഷ്യലിസത്തെയും കുറിച്ചുള്ള ഗ്രന്ഥങ്ങളിലൂടെ ഇടതുപക്ഷ ചിന്താഗതി ടി.കെ. ദിവാകരനിൽ രൂഢമായി. താമസിയാതെ ഇദ്ദേഹം കോൺഗ്രസ്സിലെ ഇടതുപക്ഷത്തിന്റെ നേതൃത്വനിരയിലേക്ക് ഉയർന്നു. അഖില തിരുവിതാംകൂർ ട്രേഡ് യൂണിയൻ കോൺഗ്രസ് നിലവിൽവന്നപ്പോൾ ടി.കെ. ദിവാകരൻ ഉൾപ്പെട്ട കോൺഗ്രസ്സിലെ ഇടതുപക്ഷം അതുമായി ബന്ധപ്പെട്ടു പ്രവർത്തിച്ചു. സ്വാതന്ത്ര്യലബ്ധിക്കുമുമ്പ് കോൺഗ്രസ് പാർട്ടിയുടെ പ്രവർത്തനങ്ങളിൽനിന്നു പിന്മാറിയ ഇദ്ദേഹം തുടർന്ന് ദേശീയ പ്രസ്ഥാനത്തിലെ സോഷ്യലിസ്റ്റുകാരുമായി ചേർന്നു പ്രവർത്തിച്ചു. എന്നാൽ, 1947-നുശേഷം അഖിലേന്ത്യാ നേതൃത്വവുമായി തെറ്റിപ്പിരിഞ്ഞ കേരളത്തിലെ ഒരു വിഭാഗം പ്രവർത്തകർ ചേർന്ന് കേരളാ സോഷ്യലിസ്റ്റ് പാർട്ടി (കെ.എസ്.പി.) എന്ന പുതിയ കക്ഷിയുണ്ടാക്കിയപ്പോൾ അതിന്റെ സ്ഥാപക നേതാക്കളിൽ ഒരാളായിരുന്നു ടി.കെ. ദിവാകരൻ.

1948-ൽ പ്രായപൂർത്തി വോട്ടവകാശത്തിന്റെ അടിസ്ഥാനത്തിൽ നടന്ന ആദ്യത്തെ തെരഞ്ഞെടുപ്പിൽ കോൺഗ്രസ്സിലെ ആർ. ശങ്കറിനെതിരെ മത്സരിച്ചത് ടി.കെ. ദിവാകരനായിരുന്നു. തെരഞ്ഞെടുപ്പിൽ ചെറിയ ഭൂരിപക്ഷത്തോടെ ആർ. ശങ്കർ വിജയിച്ചു. ഈ തെരഞ്ഞെടുപ്പിനുശേഷമാണ് ടി.കെ. ദിവാകരൻ ഉൾപ്പെട്ട കെ.എസ്.പി.യിലെ ഒരു വിഭാഗം ആർ.എസ്.പി.യായി മാറിയത്. 1952-ൽ കൊല്ലത്തുനിന്ന് ആർ. ശങ്കറിനെതിരെ മത്സരിച്ച് വിജയിച്ചുകൊണ്ട് ടി.കെ. ആദ്യമായി തിരുക്കൊച്ചി നിയമസഭയിൽ അംഗമായി. 1952-ലെ തിരുക്കൊച്ചി നിയമസഭയിൽ പ്രതിപക്ഷത്തിന്റെ ഉപനേതാവായിരുന്നു ഇദ്ദേഹം. പ്രശ്നങ്ങൾ നിയമസഭയുടെ ശ്രദ്ധയിൽപ്പെടുത്തുന്നതിലുള്ള പ്രാഗല്ഭ്യവും നിയമസഭാ നടപടിക്രമങ്ങളിലുള്ള അറിവും ഇദ്ദേഹത്തെ മികച്ച സാമാജികനാക്കി. 1954-ൽ വീണ്ടും കൊല്ലത്തെ പ്രതിനിധാനം ചെയ്ത് തിരുക്കൊച്ചി നിയമസഭയിലെത്തി.

1957-ലെ തെരഞ്ഞെടുപ്പുമായി ബന്ധപ്പെട്ട സീറ്റ് വിഭജനത്തിൽ കമ്യൂണിസ്റ്റ് പാർട്ടിയുമായുണ്ടായ തർക്കത്തെത്തുടർന്ന് ഐക്യമുന്നണിയിൽനിന്നു തെറ്റിപ്പിരിഞ്ഞ ആർ.എസ്.പി. ഒറ്റയ്ക്കു മത്സരിച്ചു. ഈ തെരഞ്ഞെടുപ്പിൽ ടി.കെ. പരാജയപ്പെട്ടു. പിന്നീട് 1962 മുതൽ 67 വരെ കൊല്ലം മുനിസിപ്പാലിറ്റിയുടെ ചെയർമാനായി ഇദ്ദേഹം സേവനമനുഷ്ഠിച്ചു. ആർ.എസ്.പി.യും കമ്യൂണിസ്റ്റ് പാർട്ടിയും വീണ്ടും ഒന്നിച്ച 1967-ലെ തെരഞ്ഞെടുപ്പിൽ കൊല്ലത്തുനിന്നു വിജയിച്ച ഇദ്ദേഹം ഇ.എം.എസ്സിന്റെ സപ്തകക്ഷി മന്ത്രിസഭയിൽ പൊതുമരാമത്തുവകുപ്പ് മന്ത്രിയായി. എന്നാൽ മന്ത്രിസഭയിലെ പ്രമുഖ കക്ഷികളായ സി.പി.ഐ-യും സി.പി.എമ്മും തമ്മിലുള്ള ബന്ധം ശിഥിലമായതോടെ ഈ മന്ത്രിസഭ നിലംപതിച്ചു. തുടർന്ന് സി. അച്യുതമേനോൻ മുഖ്യമന്ത്രിയായുള്ള മാർക്സിസ്റ്റിതര മന്ത്രിസഭ അധികാരത്തിൽ വന്നു. ഈ മന്ത്രിസഭയ്ക്കു പിന്തുണ നല്കാൻ ആർ.എസ്.പി.യുടെ ദേശീയ നേതൃത്വം കേരളാ ഘടകത്തിന് അനുവാദം നല്കിയെങ്കിലും മന്ത്രിസഭയിൽ പങ്കാളിയാകുന്നതിനോട് വിയോജിപ്പായിരുന്നു. അതിനാൽ മന്ത്രിസഭയിൽ ചേരാതെ നിയമസഭാ നേതാവായി ടി.കെ. ദിവാകരൻ പ്രവർത്തിച്ചു. 1970-ലെ തെരഞ്ഞെടുപ്പിനുശേഷം അധികാരത്തിൽ വന്ന അച്യുതമേനോൻ മന്ത്രിസഭയിൽ ഇദ്ദേഹം പൊതുമരാമത്തുവകുപ്പ് മന്ത്രിയായിരുന്നു.

1976 ജനു.19-ന് ടി.കെ. ദിവാകരൻ അന്തരിച്ചു.

കേരളത്തിലെ ഒരു പൊതു പ്രവർത്തകനും എട്ട്, പത്ത്, പതിനൊന്ന് നിയമ സഭകളിലെ അംഗവുമായിരുന്നു ബാബു ദിവാകരൻ (5 നവംബർ 1952).പതിനൊന്നാം നിയമ സഭയിലെ നിയമ വകുപ്പ് മന്ത്രിയുമായ ബാബു ദിവാകരൻ മകനാണ്.


</doc>
<doc id="183403" url="https://ml.wikipedia.org/wiki?curid=183403" title="അളയക്കാട്‌ നരസിംഹസ്വാമിക്ഷേത്രം">
അളയക്കാട്‌ നരസിംഹസ്വാമിക്ഷേത്രം

മലപ്പുറം ജില്ലയിലെ പെരിന്തൽമണ്ണയിൽ അളയക്കാട് സ്ഥിതി ചെയ്യുന്ന പുരാതനമായ ഒരു ക്ഷേത്രമാണ് ശ്രീ അളയക്കാട് നരസിംഹസ്വാമിക്ഷേത്രം. നരസിംഹമൂർത്തിയെയാണിവിടെ ആരാധിക്കുന്നത്. കൂടാതെ ഉപദൈവങ്ങളായി ഗണപതി, ശിവൻ,അയ്യപ്പൻ, ഭഗവതി, നാഗദൈവങ്ങളും എന്നീ പ്രതിഷ്ഠകളും ഇവിടെ ഉണ്ട്. വ്യത്യസ്തങ്ങളായ ഇതിവൃത്തങ്ങൾ ക്ഷേത്രത്തെകുറിച്ച് നിലവിലുണ്ട്.


</doc>
<doc id="183413" url="https://ml.wikipedia.org/wiki?curid=183413" title="വാടാർമല്ലി">
വാടാർമല്ലി

കേരളത്തിൽ സാധാരണയായി കണ്ടുവരുന്ന പുഷ്പസസ്യമാണ് വാടാർമല്ലി. വാടാമല്ലി, രക്തമല്ലിക തുടങ്ങിയ പേരുകളിലും അറിയപ്പെടുന്നു.ബ്രസീൽ, പനാമ,ഗ്വാട്ടിമാല തുടങ്ങിയ പ്രദേശങ്ങളാണ് ഇതിന്റെ സ്വദേശം. സാധാരണയിനം വാടാർമല്ലി പൂവിന് ഭംഗിയേറിയ വൈലറ്റ്/പർപ്പിൾ നിറമായിരിയക്കും.ചുവപ്പ്, വെള്ള,പിങ്ക് എന്നീ നിറങ്ങളും അപൂർവ്വമാണ്.കണ്ടുവരുന്നു. വാർഷികസസ്യമായ(annual plant) വാടാർമല്ലി പരമാവധി 24 ഇഞ്ച് ഉയരം വരെ വളരും. ഓണപ്പൂക്കളത്തിലെ പ്രധാന പൂവാണിത്. തോവാളയിലും മറ്റും ഇത് വ്യാവസായികാടിസ്ഥാനത്തിൽ കൃഷിചെയ്തുവരുന്നു.


</doc>
<doc id="183424" url="https://ml.wikipedia.org/wiki?curid=183424" title="സഹാലാത്രോപസ് ത്ചാടെൻസിസ്">
സഹാലാത്രോപസ് ത്ചാടെൻസിസ്

ഏഴു മില്യൺ വർഷങ്ങൾക്കു മുൻപ് ജീവിച്ചിരുന്ന, വൻ കുരങ്ങുകളുടെ (Homindae) വംശത്തിൽപ്പെട്ട ജീവവർഗമാണ് സഹാലാത്രോപസ് ത്ചാടെൻസിസ് (Sahelanthropus tchadensis ). ഇവയുടെ ജീവാശ്മങ്ങൾ മധ്യആഫ്രിക്കയിലെ മരുഭൂമിയിലാണ് കണ്ടെത്തിയത്.


</doc>
<doc id="183430" url="https://ml.wikipedia.org/wiki?curid=183430" title="എൻ.കെ. പ്രേമചന്ദ്രൻ">
എൻ.കെ. പ്രേമചന്ദ്രൻ

കേരളത്തിലെ ഒരു രാഷ്ട്രീയ പ്രവർത്തകനും, റവല്യൂഷനറി സോഷ്യലിസ്റ്റ് പാർട്ടിയുടെ സംസ്ഥാന നേതാക്കളിലൊരാളുമാണ് എൻ.കെ. പ്രേമചന്ദ്രൻ (ജനനം: 25 മേയ് 1960 ). പന്ത്രണ്ടാം നിയമസഭയിൽ ജലവിഭവവകുപ്പ് മന്ത്രിയായിരുന്നു ഇദ്ദേഹം.

1960 മേയ് 25-ന് തിരുവനന്തപുരം ജില്ലയിലെ നാവായിക്കുളത്ത് എൻ.കൃഷ്ണപിള്ളയുടെയും മഹേശ്വരിയമ്മയുടെയും മകനായി ജനനം. കൊല്ലം ഫാത്തിമമാതാ കോളേജിൽ നിന്ന് ശാസ്ത്രബിരുദം നേടിയ ശേഷം തിരുവനന്തപുരം ഗവണ്മെന്റ് കോളേജിൽ നിയമ പഠനത്തിന് ചേർന്നു. 1985-ൽ കേരള സർവ്വകലാശാലയിലെ ഒന്നാം റാങ്കോടെ നിയമബിരുദം നേടി. 1987-ൽ നാവായിക്കുളം ഗ്രാമപഞ്ചായത്തിലേക്ക് മത്സരിച്ച് വിജയിച്ചു കൊണ്ടാണ് തെരഞ്ഞെടുപ്പ് രാഷ്ട്രീയത്തിലേക്ക് പ്രവേശിക്കുന്നത്. 1991-ൽ ജില്ലാ കൗൺസിലിലേക്കും തുടർന്ന് ജില്ലാ പഞ്ചായത്തിലേക്കും തെരഞ്ഞെടുക്കപ്പെട്ടു.

1996-ൽ കൊല്ലം ലോക്‌സഭാ മണ്ഡലത്തിൽ നിന്ന പാർലമെന്റംഗമായി തെരഞ്ഞെടുക്കപ്പെട്ടു. മുൻകേന്ദ്രമന്ത്രിയായിരുന്ന കോൺഗ്രസ്സ് (ഐ) സ്ഥാനാർത്ഥി എസ്. കൃഷ്ണകുമാറിനെയാണ് ഇദ്ദേഹം പാർലമെന്റിലേക്കുള്ള കന്നിയങ്കത്തിൽ പരാജയപ്പെടുത്തിയത്. 1998-ലെ ലോക്‌സഭാ തെരഞ്ഞെടുപ്പിലും ഇതേ മണ്ഡലത്തിൽ ഇദ്ദേഹത്തിന് വിജയം ആവർത്തിക്കുവാനായി. 2000 മുതൽ ആറു വർഷക്കാലം ഇദ്ദേഹം രാജ്യസഭാംഗമായി പ്രവർത്തിച്ചു.

2006-ലെ നിയമസഭാ തിരഞ്ഞെടുപ്പിൽ ചവറയിൽ ആർ.സ്.പി (ബി)യുടെ സ്ഥാനാർത്ഥിയും സിറ്റിംഗ് എം.എൽ.എ-യുമായിരുന്ന ഷിബു ബേബി ജോണിനെ തോല്പിച്ച് വി.എസ്. മന്ത്രിസഭയിൽ ജലവിഭവ വകുപ്പ് മന്ത്രിയായി. മുല്ലപ്പെരിയാർ പ്രശ്‌നത്തിൽ മേൽക്കൈയെടുത്തത് അദ്ദേഹത്തെ ശ്രദ്ധേയനാക്കി. എന്നാൽ 2011-ലെ നിയമസഭാ തെരഞ്ഞെടുപ്പിൽ ഇതേ മണ്ഡലത്തിൽ ഇദ്ദേഹം ഷിബുവിനോട് പരാജയപ്പെട്ടു.

പി.എസ്.യു. സംസ്ഥാന കമ്മറ്റിയംഗം, ആർ.വൈ.എഫ്. സംസ്ഥാന സെക്രട്ടറി, ആർ.എസ്.പി. കേന്ദ്ര കമ്മറ്റിയംഗം, ആർ.എസ്.പിയുടെ തൊഴിലാളി സംഘടനയായ യു.ടി.യു.സി. കേന്ദ്രകമ്മറ്റിയംഗം തുടങ്ങി വിവിധ സ്ഥാനങ്ങൾ ഇദ്ദേഹം വഹിച്ചിട്ടുണ്ട്.

2016 ലെ മികച്ച പാർലമെന്റ് അംഗത്തിനുള്ള ലോക്മത് മീഡിയ ഗ്രൂപ്പ് ഏർപ്പെടുത്തിയ പുരസ്‌കാരത്തിന് എൻ.കെ. പ്രേമചന്ദ്രൻ അർഹനായിരുന്നു.

2014 ലോക്സഭാ തെരഞ്ഞെടുപ്പിൽ താൻ ജയിക്കുകയാണെങ്കിൽ കൊല്ലം ജില്ലയിലെ വെളിനല്ലൂർ പഞ്ചായത്തിൽപെട്ട പെരപ്പയം എന്ന ഗ്രാമത്തിലെ നിവാസികളുടെ വർഷങ്ങളായുള്ള പാലം എന്ന സ്വപ്നം സാക്ഷാത്കരിക്കുമെന്ന് പ്രേമചന്ദ്രൻ ഉറപ്പ് നൽകിയിരുന്നു. എം പി ആയി വിജയിച്ച ശേഷം വാക്ക് നൽകിയത് പോലെ തന്നെ അദ്ദേഹം തന്റെ മണ്ഡലത്തിലെ ആദ്യത്തെ വികസന പ്രവർത്തനമായി പെരപ്പയം പാലം ഏറ്റെടുക്കുകയും 2017 
ഫെബ്രുവരിയിൽ 13 കോടി രൂപ ചെലവിൽ പണി പൂർത്തീകരിക്കുകയും ചെയ്തു.

2014 ൽ ഇടതുപക്ഷജനാധിപത്യമുന്നണിയുമായി പിണങ്ങി ആർ.എസ്.പി ഐക്യ ജനാധിപത്യ മുന്നണിയിൽ ചേർന്നപ്പോൾ കൊല്ലം മണ്ഡലത്തിൽ യു.ഡി.എഫ് സ്ഥാനാർത്ഥിയായി മത്സരിച്ച് വിജയിച്ചു.


</doc>
<doc id="183443" url="https://ml.wikipedia.org/wiki?curid=183443" title="കുട്ടിക്കര ഭഗവതി">
കുട്ടിക്കര ഭഗവതി

മൂവാരി സമുദായക്കാരുടെ പ്രധാനക്ഷേത്രങ്ങളിലൊന്നായ പഴയങ്ങാടിക്കടുത്തുളള വെങ്ങര മൂലക്കീൽ കുട്ടിക്കര ഭഗവതി ക്ഷേത്രത്തിലെ പ്രധാന തെയ്യക്കോലമാണ് കുട്ടിക്കര ഭഗവതി. മലയാള മാസം മകരം 26 മുതൽ കുംഭം 2 വരെയാണ് ഇവിടെ കളിയാട്ടം നടത്താറ്. വലിയ മുടിയാണ് കുട്ടിക്കര ഭഗവതിയുടെ കോലത്തിന്. 
കുന്നരു ദേശത്തെ നമ്പൂതിരിമാർ മൂലക്കീൽ പുഴയ്ക്ക് ഇക്കരെ അവരുടെ പരദേവതയായ വെള്ളാർകുളങ്ങര ഭഗവതിയെയും സോമേശ്വരിയെയും ആരാധിച്ചിരുന്നു. ഇല്ലത്തുനിന്ന് ഇക്കരെ ദീപം തെളിയിക്കാൻ ഇല്ലത്തെ ഒരു ബ്രാഹ്മണ ബാലിക പതിവായി വരാറുണ്ടായിരുന്നു. ഒരിക്കൽ വിളക്ക് വയ്ക്കാൻ വന്ന പെൺകുട്ടി കനത്ത പേമാരിയിൽ ആരോരും തുണയില്ലാതെ ഒറ്റപ്പെടുന്നു. താൻ വിളക്ക് കത്തിച്ചാരാധിക്കുന്ന ദൈവങ്ങളെ അവൾ കരഞ്ഞ് വിളിക്കുകയും തായ്പരദേവതമാർ ആ കുട്ടിയെ ശ്രീകോവിലിനുള്ളിലസുരക്ഷിതയാക്കുകയും ജന്മനാ ലക്ഷ്മിചൈതന്യമുള്ള കുട്ടിയെ തങ്ങൾക്കൊപ്പം ഇരിപ്പിടം നൽകി ദൈവമായി അവരോധിക്കുകയും ചെയ്തു. ഈ സമയം കുട്ടിയെ അന്വേഷിച്ചെത്തിയവർ വിവരമറിയുകയും അക്കരെ കാത്തുനിന്നവരോട് "കുട്ടി ഇക്കരെ " എന്ന് വിളിച്ചു പറയുകയും ചെയ്തുവത്രെ. ആ വാക്യം ലോപിച്ച് പിന്നീട് അത് കുട്ടിക്കര എന്നായി എന്നാണ് ഐതിഹ്യം. ആദ്യ കാലത്ത് നമ്പൂതിരിമാരായിരുന്നു ക്ഷേത്രം നടത്തിപ്പുകാർ.പിന്നീട് ഈ ക്ഷേത്രം മൂവാരിമാർക്കു നൽകുകയായിരുന്നു. വിളക്കു വയ്ക്കാൻ വന്ന പെൺകുട്ടിയെ കുട്ടിക്കര ഭഗവതിയായി കെട്ടിയാടിക്കുന്ന സമയത്ത് തായ്പരദേവതമാരെയും കെട്ടിയാടിക്കുന്നു.ഈ തെയ്യക്കോലങ്ങൾക്കു പുറമേ അനവധി തെയ്യങ്ങൾ ഈ ക്ഷേത്രത്തിലുണ്ട്.

ആയിരംതെങ്ങ്,പങ്ങടം നീലങ്കൈ ,വെങ്ങര കിഴക്കറ,വെങ്ങര കുട്ടിക്കര ഇവയാണ് മൂവാരി സമുദായത്തിൻറെ സുപ്രധാനമായ കഴകങ്ങൾ. ചാമുണ്ഡിയാണ് ഇവിടുത്തെ പ്രധാന പരദേവത. ആയിരംതെങ്ങിൽ ആഴിതീരം ചാമുണ്ഡിയെന്നും നീലങ്കൈയിൽ നീലങ്കൈ ചാമുണ്ടിയെന്നും കുട്ടിക്കരയിൽ കുട്ടിക്കര ചാമുണ്ടിയെന്നും കിഴക്കറക്കാവിൽ കിഴക്കറ ചാമുണ്ഡി എന്നിങ്ങനെ കെട്ടിയാടുന്നു. ഈ ദേവതമാരാണു അതതു കാവുകളിൽ മേൽപ്പറമ്പിൽ ഭഗവതിക്കൊപ്പം വയലാട്ടമാടുക. സവിശേഷമായ മറ്റൊരു കാര്യം മറ്റു മൂന്നിടങ്ങളിലും ചാമുണ്ടി പുറത്തട്ടു മുടിയുള്ള അമ്മ പരദേവതയാണെങ്കിൽ കുട്ടിക്കര അത് പുരുഷദൈവമാണ്. ലോകാദിനാഥനാം വിഷ്ണുമൂർത്തിയെയാണ് കുട്ടിക്കര ചാമുണ്ടിയായി കെട്ടിയാടുന്നത്‌. 

എന്നാൽ ഒരുകാലം വരെ കുട്ടിക്കര ചാമുണ്ടിയായി കെട്ടിയാടിയിരുന്ന തെയ്യം മറ്റു മൂന്നു കഴകങ്ങൾക്കും സമാനമായി പുറത്തട്ടു മുടിയണിഞ്ഞ, വെളിമ്പൻ ഉടയാടകൾ അണിഞ്ഞ അമ്മ ചാമുണ്ഡി തന്നെയായിരുന്നു. പിന്നെ അത് വിഷ്ണുമൂർത്തിയായി മാറ്റി കെട്ടിയാടപ്പെടുകയായിരുന്നു എന്ന് ചരിത്രയാഥാർഥ്യം. വെറുതെയൊരു രസത്തിന് അല്ലെങ്കിൽ കാഴ്ചഭംഗിക്ക് വേണ്ടിയായിരുന്നില്ല ഇങ്ങനെയൊരു തെയ്യം മാറ്റിക്കെട്ടൽ. മഹാസ്വാതികനായ, കേൾവിക്കേട്ട തെയ്യക്കാരനായ അന്നത്തെ അടുത്തില പള്ളിപ്പെരുമലയൻറെ അചഞ്ചഭക്തിയുടെയും ആത്മവിശ്വാസത്തിൻറെയും ഇച്ഛാശക്തിയുടെയും കരളുറപ്പിൻറെയും കഥ ഈ തെയ്യം മാറ്റിക്കെട്ടലിലുണ്ട്. അടുത്തില പള്ളിപ്പെരുമലയനെ ഒരിക്കൽ പരദേവതമാർ പരീക്ഷിച്ചത്രേ. നാടെങ്ങും കളിയാട്ടത്തിൻറെ നിരവൃതികൾ നിറയുന്ന ഒരുകാലം. കുട്ടിക്കര ഭഗവതി ക്ഷേത്രത്തിലും തെയ്യം കുറിച്ചു. മലയർക്ക് വേണ്ടി അടുത്തില പള്ളിപ്പെരുമലയൻ അടയാളം വാങ്ങി. തെയ്യക്കോപ്പുകൾ മറ്റുള്ളവരിൽ നിന്നും കടം വാങ്ങി ഉപയോഗിക്കുന്ന ഒരു കാലമായിരുന്നു അന്നത്തേത്. കുട്ടിക്കരയിലെ കളിയാട്ടത്തീയ്യതി അടുത്തു. പെരുമലയൻ ചാമുണ്ടിയുടെ അണിയലത്തിനായി പോയി. പക്ഷെ അണിയലം എവിടെയും കിട്ടാനില്ല. നാട്ടിലും നാട്ടിനു പുറത്തും അന്വേഷിച്ചു, പക്ഷേ എങ്ങും കളിയാട്ടം കൊടുമ്പിരിക്കൊള്ളുന്ന കാലമായതിനാൽ ചാമുണ്ടിയുടെ അണിയലം എങ്ങും കിട്ടാത്ത അവസ്ഥ. കുട്ടിക്കരയിലേക്ക് കളിയാട്ടത്തിനു പോകാനുള്ള സമയമടുത്തു. പക്ഷേ ചാമുണ്ടിയുടെ അണിയലം കിട്ടാതെ എങ്ങനെ കുട്ടിക്കര ചാമുണ്ടി കെട്ടിയാടും? പക്ഷേ പെരുമലയൻ ആത്മവിശ്വാസം കൈവിട്ടില്ല. കുലദേവതയും പരദേവതയുമാം പൊട്ടൻതെയ്യത്തെ മനസ്സിൽ വിളിച്ച് തൻറെ പകലുണ്ടായിരുന്ന വിഷ്ണുമൂർത്തിയുടെ തെയ്യക്കോപ്പുകളുമെടുത്ത്, പരിവാരങ്ങളെയും കൂട്ടി പെരുമലയൻ കുട്ടിക്കരയിലെത്തി. കാവിലെ ഭാരവാഹികളോട് തൻറെ അവസ്ഥ ബോധിപ്പിച്ചു , ചാമുണ്ടിക്ക് പകരം വിഷ്ണുമൂർത്തി കെട്ടിയാടാനുള്ള അനുവാദം ചോദിച്ചു. എതിർപ്പുകൾ ധാരാളമുണ്ടായി. പക്ഷേ തെയ്യം കെട്ടാതിരിക്കാനും കഴിയില്ല ഒരു തെയ്യത്തിന് പകരം മറ്റൊന്ന് കെട്ടിക്കാനും കഴിയില്ല എന്ന സ്തിഥി. ഒടുവിൽ പ്രശ്നപരിഹാരത്തിനായി മൂവാരി കാരണവന്മാർ ജ്യോതിഷനെ വിളിച്ചു. കണിശൻ കവടി നിർത്തിനോക്കി, കുട്ടിക്കര ചാമുണ്ടിക്ക് പകരം വിഷ്ണുമൂർത്തി കെട്ടിയാടുന്നതിൽ കാവിൽ കുടിയിരിക്കുന്ന ധർമ്മദൈവങ്ങൾക്ക് പരിപൂർണ്ണസമ്മതം എന്നായിരുന്നു പ്രശ്നവിധി. കാവുടമകളെയും അടുത്തില പള്ളിപ്പെരുമലയനയെയും ഭക്തജനങ്ങളെയും ആഹ്ലാദഭരിതരാക്കി ജ്യോതിഷവചനം. തികഞ്ഞ ഭക്തിയോടെ, പരദേവതമാരുടെ അനുഗ്രഹത്തോടെ അന്ന് ചരിത്രത്തിലാദ്യമായി ചാമുണ്ടിക്ക് പകരം കുട്ടിക്കരയിൽ വിഷ്ണുമൂർത്തി കെട്ടിയാടി. അന്നത്തെ അടുത്തില പള്ളിപ്പെരുമലയൻറെ ഉപാസനാവിജയം എന്ന് ഈ തെയ്യം മാറ്റിക്കെട്ടലിനെ വിശേഷിപ്പിക്കാം. കറകളഞ്ഞ ഭക്തിയും ആത്മാർപ്പണവും അളവറ്റ ദൈവാനുഗ്രഹവും മുഖമുദ്രയാക്കിയ അദ്ദേഹത്തിൻറെ മഹത് വ്യക്തിത്വത്തിന് താൻ കെട്ടിയാടുന്ന തെയ്യക്കോലങ്ങൾ നൽകിയ പരമോന്നത ബഹുമതി എന്നും ഈ സംഭവത്തെ വിശേഷിപ്പിക്കാവുന്നതാണ്.


</doc>
<doc id="183444" url="https://ml.wikipedia.org/wiki?curid=183444" title="ഡ്രൂറി">
ഡ്രൂറി

അപൂർവ്വമായ ഓർക്കിഡേസീയിലെ ഒരു ഓർക്കിഡ് സസ്യമാണ് ഡ്രൂറി.അഗസ്ത്യവനത്തിലെ തനതുസ്പീഷ്യസായ ലേഡീസ് സ്ളിപ്പർ എന്ന പാഫിയോപെഡിലം ഡ്രൂറി കടുത്ത വംശനാശഭീഷണി നേരിട്ടുകൊണ്ടിരിക്കുന്ന ഒരു ഓർക്കിഡ് സ്പീഷ്യസ് ആണ്.ആഗസ്ത്യമലയിൽ 1300 മുതൽ 1600 മീറ്റർവരെ ഉയരത്തിലാണ് ഇത് കണ്ടുവരുന്നത്. ഐ.യു.സി.എന്നിന്റെ റെഡ് ഡേറ്റ ബുക്കിൽ 1980ൽ സ്ഥനംപിടിച്ചിട്ടുള്ള ഈ ഓർക്കിഡ് സാധാരണ ഓർക്കിഡുകളിൽനിന്നും വ്യത്യസ്തമായി മണ്ണിൽ വളരുന്ന ഒന്നാണ്. സ്വർണവർണ നിറമുള്ള പുഷ്പങ്ങളോടുകൂടിയ ഇവ മുന്തിയതരം സങ്കരയിനങ്ങൾ വികസിപ്പിച്ചെടുക്കാൻ പറ്റുന്നവയാണ്.



</doc>
<doc id="183450" url="https://ml.wikipedia.org/wiki?curid=183450" title="പട്ടടക്കൽ">
പട്ടടക്കൽ

കർണാടകയിലെ വളരെയേറെ ചരിത്ര പ്രാധാന്യമുള്ള ഗ്രാമങ്ങളിൽ ഒന്നാണ്‌ പട്ടടക്കൽ (കന്നട: - ಪಟ್ಟದ್ಕಲ್ಲು, പട്ടദകല്ലു). ബാഗൽക്കോട്ട് ജില്ലയിൽ "മാലപ്രഭ" നദിയോട് ചേർന്നാണ് ഈ പുരാതനഗ്രാമം സ്ഥിതി ചെയ്യുന്നത്. ഐഹോൾ ബദാമി ഹൈവേയുടെ ഇടയിലായി ഐഹോളിൽ നിന്നും പത്തുകിലോമീറ്റർ സഞ്ചരിച്ചാൽ പട്ടടക്കലിലെത്താം. ചാലൂക്യസാമ്രാജ്യത്തിന്റെ തലസ്ഥാനനഗരി ആയിരുന്നു പട്ടടക്കൽ. ചാലൂക്യസംസ്കാരത്തിന്റെ അവശേഷിപ്പായി നിരവധി ക്ഷേത്രങ്ങളുടെ ഒരു സമുച്ചയം ഇവിടെ സ്ഥിതിചെയ്യുന്നു. ക്ഷേത്രങ്ങളെല്ലാം തന്നെ ഏഴും എട്ടും നൂറ്റാണ്ടുകളിലായി പണികഴിപ്പിച്ചവയാണ്. ഇവ എല്ലാം ഇന്തോ-ആര്യൻ, ദ്രാവിഡസംസ്‌കാരം എന്നിവയുടെ വശ്യഭംഗി നിറഞ്ഞവയാണ്. ഒരുക്ഷേത്രത്തിൽ ഒഴികെ മറ്റൊന്നിലും ആരാധന നടന്നുവരുന്നില്ല. 1987 - ഇൽ യുനെസ്‌കോ പട്ടടക്കലിനെ ലോകപൈതൃക സ്വത്തായിട്ട് ആംഗീകരിച്ചിട്ടുണ്ട്. കർണാടകയിലെ വളരെ പ്രസിദ്ധമായ ഒരു വിനോദസഞ്ചാര കേന്ദ്രം കൂടിയാണ് പട്ടടക്കൽ. ഇവിടെ നിന്നും 22 കിലോമീറ്റർ സഞ്ചരിച്ചാൽ മറ്റൊരു പ്രധാന പുരാധനഗ്രാമമായ ബദാമിയിൽ എത്തിച്ചേരാം.

ചാലൂക്യരാജവംശത്തിലെ രാജാക്കന്മാർ ഓരോയുദ്ധം ജയിച്ചുവരുമ്പോഴും അതിന്റെ ഓർമ്മയ്‌ക്കായി പണിതുണ്ടാക്കിയതാണ് ഈ ക്ഷേത്രസമുച്ചയത്തിലെ ക്ഷേത്രങ്ങൾ. ക്ഷേത്രസമുച്ചയത്തിലെ വിരൂപാക്ഷാക്ഷേത്രത്തിനു മുന്നിലായി ഒരു വിജയസ്തൂപം സ്ഥാപിച്ചിട്ടുണ്ട്. പുരാതന കർണാടക ലിപിയിൽ ആ വിജയത്തെക്കുറിച്ച് എഴുതിവെച്ചിരിക്കുന്നു. വിരൂപാക്ഷാക്ഷേത്രം, സംഗമേശ്വരക്ഷേത്രം, മല്ലികാർജ്ജുനക്ഷേത്രം, കാശിവിശ്വനാഥക്ഷേത്രം, കടസിദ്ദ്വേശ്വരക്ഷേത്രം, ജംബുലിംഗ്വേശ്വരക്ഷേത്രം, ഗൽഗനാഥക്ഷേത്രം, ജൈനനാരായണക്ഷേത്രം എന്നിവയാണു പട്ടടക്കലിലെ പ്രധാനക്ഷേത്രങ്ങൾ. അതിൽ ജൈനനാരായണക്ഷേത്രം കുറച്ചകലെയായി സ്ഥിതിചെയ്യുന്നു. പൂർണമായും കല്ലിൽ നിർമ്മിച്ച ഒരു ഗോവണി ഈ ക്ഷേത്രത്തിൽ ഉണ്ട്. എല്ലാ ക്ഷേത്രങ്ങളും പിൽക്കാലത്ത് മറ്റു രാജാക്കന്മാരാൽ തകർക്കപ്പെട്ടവയാണ്. പൂർണമായും വൻ‌കല്ലുകളിൽ മാത്രം തീർത്തവയാണ് ഓരോ ക്ഷേത്രങ്ങളും എന്നതാണ് ഇവിടുത്തെ പ്രത്യേകത.


</doc>
<doc id="183451" url="https://ml.wikipedia.org/wiki?curid=183451" title="ആനത്തൊണ്ടി">
ആനത്തൊണ്ടി

കേരളത്തിൽ കാണപ്പെടുന്ന ഒരിനം വന്മരമാണ് ആനത്തൊണ്ടി (ശാസ്ത്രീയനാമം: "Pterygota alata"). നിത്യഹരിതമായ ഇവ ഇന്ത്യ ഉൾപ്പെടെ ശ്രീലങ്ക, ബർമ, ആൻഡമാൻ എന്നിവിടങ്ങളിലും ഇവ വളരുന്നു. 
ആനത്തൊണ്ടി 30 മുതൽ 35 മീറ്റർ വരെ ഉയരത്തിൽ വളരുന്നു. അനുപർണങ്ങളുള്ള ഇലകൾ ഏകാന്തരമായി വിന്യസിച്ചിരിക്കുന്നു. ഏകദേശം 20 സെന്റീമീറ്റർ നീളവും 15 സെന്റീമീറ്റർ വീതിയുമുള്ള ഇലകൾക്ക് ഹൃദയാകൃതിയാണ്. ജനുവരി - ഫെബ്രുവരി മാസങ്ങളിലാണ് മരം പുഷ്പിക്കുന്നത്. മരത്തിന്റെ ശാഖയിലും തായ്ത്തടിയിലും പൂക്കൾ ഉണ്ടാകുന്നു. ഏഴു മാസത്തിനുള്ളിൽ ഫലം മൂപ്പെത്തുന്നു. വിത്തിന് ചിറകുകളുണ്ട്. 

കഠിനമായ തണുപ്പും ചൂടും വൃക്ഷത്തിനു ഹാനികരമാണ്. നല്ല ഈർപ്പമുള്ള നിത്യഹരിതവനങ്ങളിൽ ഇവയുടെ സ്വാഭാവിക പുനരുത്ഭവം നടക്കുന്നു. തടികൾക്ക് ഈടും ഉറപ്പും കുറവായതിനാൽ കളിപ്പാട്ട നിർമ്മാണത്തിനും തീപ്പെട്ടി നിർമ്മാണത്തിനും വിറകിനുമായാണ് ഉപയോഗിക്കുന്നത്. 



</doc>
<doc id="183457" url="https://ml.wikipedia.org/wiki?curid=183457" title="ഡോൺ ശാന്തമായൊഴുകുന്നു">
ഡോൺ ശാന്തമായൊഴുകുന്നു

സുപ്രസിദ്ധമായ ഒരു റഷ്യൻ നോവലിന്റെ മലയാള വിവർത്തനമാണ് ഡോൺ ശാന്തമായൊഴുകുന്നു എന്ന കൃതി. റഷ്യൻ ഭാഷയിൽ മിഖായേൽ ഷോളോഖോവ് രചിച്ച പ്രഥമ നോവലായ തിഖിഡോൺ ആണ് മൂലകൃതി. റഷ്യനിൽ തിഖിഡോൺ (Tikhy Don) എന്നും ഇംഗ്ലീഷിൽ ദ് ക്വയറ്റ് ഡോൺ (The Quiet Don) എന്നും അറിയപ്പെടുന്നു. ഷോളോഖോവ് 1928-ൽ ഈ നോവലിന്റെ ആദ്യഭാഗം പ്രസിദ്ധീകരിച്ചു. പന്ത്രണ്ട് വർഷം കൊണ്ടാണ് (1928-40) നാലു വാല്യങ്ങളിലുള്ള ഈ നോവലിന്റെ പ്രസിദ്ധീകരണം പൂർത്തിയായത്. അതിന്റെ ഒരു ഭാഗം ഇംഗ്ലീഷിൽ ആൻഡ് ക്വയറ്റ് ഫ്ളോസ് ദ് ഡോൺ (1934) എന്ന പേരിലാണ് പ്രസിദ്ധീകൃതമായത്. ഈ കൃതി ഇംഗ്ലീഷിൽ വിവർത്തനം ചെയ്തത് സ്റ്റീഫൻ ക്യാരിയാണ്. റോബർട്ട് ഡാഗ്ലീഷും ഈ നോവലിന്റെ പരിഷ്കരിച്ച പതിപ്പ് തയ്യാറാക്കി പ്രസിദ്ധീകരിച്ചിട്ടുണ്ട്. മാത്യു ലൂക്ക് ഇതിന്റെ മലയാള പരിഭാഷ രണ്ടു വാല്യങ്ങളായിട്ടാണ് പ്രസിദ്ധീകരിച്ചിട്ടുള്ളത്. ഡോൺ ശാന്തമായൊഴുകുന്നു, ഡോൺ സമുദ്രത്തിലേക്കു തന്നെ ഒഴുകുന്നു എന്നീ പേരുകളിലാണ് ആ വാല്യങ്ങൾ പുറത്തുവന്നത്. 1965-ൽ ഇവ പ്രസിദ്ധീകൃതമായി.

1917 ഒക്ടോബറിലെ ബോൾഷെവിക്ക് വിപ്ലവത്തെത്തുടർന്ന് രൂപംകൊണ്ട സോവിയറ്റ് യൂണിയനിലാണ് കഥ നടക്കുന്നത്. ബോൾഷെവിക്കുകളിൽ നിന്ന് സ്വതന്ത്രമാകാൻ വേണ്ടി ഡോൺ കൊസ്സാക്കുകൾ നടത്തിയ ത്യാഗപൂർണവും രൂക്ഷവുമായ ആഭ്യന്തര സമരമാണ് ഈ കൃതിയിലെ പ്രതിപാദ്യം. വിവാദമായ ചിത്രീകരണം പ്രത്യേകം ശ്രദ്ധേയമാണ്. റഷ്യയിലുടനീളം പ്രചാരം സിദ്ധിച്ച ഈ സാഹിത്യസൃഷ്ടിയിലെ മുഖ്യകഥാധാര ഗ്രിഗോറിമെലഖോവും ഭർത്തൃമതിയായ അക്സീനയായും തമ്മിലുള്ള പ്രേമമാണ്. ഗ്രിഗോറിയുടെ ജീവിതത്തിലൂടെ കൊസ്സാക്ക് ജനതയുടെ സാമൂഹിക, മാനസിക പ്രശ്നങ്ങൾ അനാവരണം ചെയ്യപ്പെടുന്നു. ഈ കഥാപാത്രത്തിന്റെ സ്വഭാവ ചിത്രീകരണത്തിലും വിധിനിർണയത്തിലും ഷോളോഖോവ് പ്രകടിപ്പിച്ച കരുത്തും മികവും അന്നത്തെ സാമൂഹിക വ്യവസ്ഥിതിയുടെ പുരോഗതിക്കു വളരെയധികം സഹായകമായി. യഥാർഥമായ സ്ഥിതിസമത്വം വിഭാവനം ചെയ്യുന്ന ഒരു ഉത്തമ കലാസൃഷ്ടിയാണിത്. ഇതിന്റെ രചനയിലൂടെ ഷോളോഖോവ് വിശ്വസാഹിത്യകാരന്മാരുടെ പദവിയിലേക്കുയർന്നു.

ഡോൺ തീരത്തെ മെലെഖോവ് കുടുംബത്തിന്റെ കഥയാണ് ഈ നോവലിന്റെ ഇതിവൃത്തം. കുടുംബത്തിലെ മൂത്തമകൻ, ഗ്രിഗോർ അയൽവാസിയായ സ്റ്റെപൻ അസ്തഖോവയുടെ ഭാര്യയായ അക്സീനയുമായി പ്രണയത്തിലാകുന്നു. എന്നാൽ ഗ്രിഗോറിന്റെ പിതാവ് നതാലിയ കൊർഷനോവുമായി മകന്റെ വിവാഹം നടത്തി. സ്വന്തം ഭാര്യയെ അംഗീകരിക്കാതെ അക്സീനയുമായുള്ള ബന്ധം ഗ്രിഗോർ തുടരുകയും ഇത് നാട്ടിൽ പാട്ടായിത്തീരുകയും ചെയ്തു. ഈ സംഭവത്തിൽ കൂപിതനായ പിതാവ് മകനെ വീട്ടിൽനിന്നു പുറത്താക്കുന്നതോടെ അക്സീനയുമായുള്ള ഗ്രിഗോറിന്റെ ബന്ധം ശക്തമാകുകയും ഇവരുടെ ദാമ്പത്യ ജീവിതത്തിൽ ഒരു മകൾ ജനിക്കുകയും ചെയ്തു. ദാമ്പത്യ ജീവിതത്തിൽ നിരാശയായ നതാലിയ ആത്മഹത്യക്കു ശ്രമിച്ചെങ്കിലും അവർ മരണത്തിൽനിന്ന് രക്ഷപ്പെടുകയാണുണ്ടായത്. മെലെഖോവ് ഇവരുടെ സംരക്ഷണം ഏറ്റെടുത്തു. സൈനിക സേവനത്തിനു ശേഷം തിരിച്ചുവന്ന ഗ്രിഗോർ തന്റെ മേലുദ്യോഗസ്ഥന്റെ മകൻ യുജീനുമായുള്ള അക്സീനയുടെ അവിഹിത ബന്ധം മനസ്സിലാക്കുകയും അവരെ ഉപേക്ഷിക്കുകയും ചെയ്തു. സ്വഗൃഹത്തിൽ തിരിച്ചുവന്ന ഗ്രിഗോർ ഭാര്യയുമായി രമ്യതയിലെത്തി. യുദ്ധക്കളത്തിൽ കാമുകിയുടെ ഭർത്താവും തന്റെ മുഖ്യ ശത്രുവുമായ സ്റ്റെപൻ അസ്തഖോവയെ ഗ്രിഗോർ കാണാനിടയായി. ഒരാക്രമണത്തിനിടയിൽ അസ്തഖോവയുടെ ജീവൻതന്നെ ഗ്രിഗോർ രക്ഷിക്കുകയുണ്ടായി.

വിപ്ലവാരംഭത്തിൽ നിലവിൽ വന്ന കെറെൻസ്കി ഭരണത്തിനു പകരം ഒരു സോവിയറ്റ് സോഷ്യലിസ്റ്റ് റിപ്പബ്ലിക് രൂപം കൊണ്ടു. ആഭ്യന്തരയുദ്ധം പൊട്ടിപ്പുറപ്പെടുകയും തങ്ങളുടെ സ്വതന്ത്രമായ പാരമ്പര്യത്തിൽ അഭിമാനം കൊണ്ടിരുന്ന കൊസ്സാക്കുകൾ ഡോൺ പ്രദേശത്തിനു മാത്രമായി ഒരു ഭരണകൂടം വേണമെന്ന് വാദിക്കുകയുമുണ്ടായി. എന്നാൽ ഒരു വിഭാഗം കോർനിലോവിന്റെ നേതൃത്വത്തിൽ പ്രതിപക്ഷത്തു നിലകൊണ്ടു. റെഡ് ആർമിയുടെ നേതൃനിരയിലെ ഒരു ഉദ്യോഗസ്ഥനായി ഗ്രിഗോർ അവരോധിക്കപ്പെട്ടു. ഈ ആഭ്യന്തര യുദ്ധത്തിൽ കോർനിലോവിന്റെ നേതൃത്വത്തിലുണ്ടായ പ്രതിപക്ഷ വിഭാഗം വിജയം കൈവരിച്ചു.

വിപ്ലവകാലത്ത് പെട്രോഗ്രാഡിനെതിരായി നടന്ന ആക്രമണത്തിൽ കൊസ്സാക്കുകൾ വഹിച്ച പങ്കാണ് ഷോളോഖോവ് ചിത്രീകരിക്കാൻ ശ്രമിച്ചത്. വിപ്ലവത്തെ അടിച്ചമർത്തുവാനുള്ള യത്നത്തിൽ കൊസ്സാക്കുകൾ എന്തുകൊണ്ട് സഹകരിച്ചു എന്നതിന്റെ ഉത്തരം വ്യക്തമാക്കാൻ ഇവർ ആരാണെന്നും ഇവർ വസിക്കുന്ന ഡോൺ ഭൂമി ഏതു തരത്തിലുള്ളതാണെന്നും വായനക്കാരെ ധരിപ്പിക്കേണ്ടത് ആവശ്യമാണെന്ന് നോവലിസ്റ്റിനു തോന്നി. അങ്ങനെയാണ് കൊസ്സാക്കുകളുടെ ജീവിതരീതി ഈ കൃതിയിൽ വിശദമാക്കാൻ അദ്ദേഹം മുതിർന്നത്. ഒക്ടോബർ വിപ്ലവത്തിന്റേയും അതിനെത്തുടർന്നുണ്ടായ ഭീകരമായ ആഭ്യന്തര സമരത്തിന്റേയും ചിത്രീകരണം ഈ കൃതിക്ക് ചരിത്ര പ്രാധാന്യം നൽകുന്നു. ഇതിവൃത്ത ഘടനയിലും കലാപരമായ ശില്പ ഭദ്രതയിലും ടോൾസ്റ്റോയിയുടെ യുദ്ധവും സമാധാനവും എന്ന വിശ്വോത്തര നോവലിനെ നമ്മുടെ ഓർമയിലെത്തിക്കും ഈ പ്രകൃഷ്ടകൃതി. ടോൾസ്റ്റോയിയെ അനുകരിച്ച് ഷോളോഖോവും ജീവചരിത്രവും യുദ്ധരംഗങ്ങളും ഗ്രാമീണ ജീവിതവും സാമൂഹികകലഹങ്ങളും രാഷ്ട്രീയ പരിവർത്തനങ്ങളും ആകർഷകമായി സമന്വയിപ്പിച്ചു ചിത്രീകരിച്ചിരിക്കുന്നു. തെക്കുകിഴക്കൻ റഷ്യയിൽ, ഡോൺ തടങ്ങളിൽ നിവസിക്കുന്ന കൊസ്സാക്കുകളുടെ ജീവിത സമ്പ്രദായങ്ങളെ പശ്ചാത്തലമാക്കി രചിച്ചിട്ടുള്ള ഈ നോവലിൽ 1914-17-ലെ റസ്സോ-ജർമൻ യുദ്ധവും തുടർന്നുണ്ടായ ഒക്ടോബർ വിപ്ലവവും 1918-21-ലെ ആഭ്യന്തര സമരവും വസ്തുനിഷ്ഠവും ഹൃദയസ്പർശിയുമായി ചിത്രീകരിച്ചിരിക്കുന്നു.

1940-നും 50-നുമിടയ്ക്ക് മൂലകൃതിയുടെ പല പതിപ്പുകളിലായി അച്ചടിച്ച അൻപതു ലക്ഷത്തിലധികം കോപ്പികൾ റഷ്യയിൽ വിറ്റഴിഞ്ഞു. സോവിയറ്റ് സാഹിത്യത്തിൽ വളരെ പ്രചാരം സിദ്ധിച്ചതും പ്രിയങ്കരവുമായ ഒരു ഗ്രന്ഥമാണിത്. അനവധി വിദേശ ഭാഷകളിലേക്ക് ഈ കൃതി വിവർത്തനം ചെയ്യപ്പെട്ടു. ഐവാൻ ഡെഡ്രോ വ്സ്കിയുടെ സമർഥമായ സംവിധായകത്വത്തിൽ സംഗീത നാടകമായും അനന്തരം ചലച്ചിത്രമായും ആവിഷ്കരിക്കപ്പെട്ട് കലാകുതുകികളെ ഈ കൃതി ആനന്ദിപ്പിക്കുകയുണ്ടായി. 1941-ലെ സ്റ്റേറ്റ് പ്രൈസിന് ഷോളോഖോവിന്റെ ഡോൺ നോവൽ തിരഞ്ഞെടുക്കപ്പെട്ടു.



</doc>
<doc id="183462" url="https://ml.wikipedia.org/wiki?curid=183462" title="ടി.ജെ. ചന്ദ്രചൂഡൻ">
ടി.ജെ. ചന്ദ്രചൂഡൻ

ആർ.എസ്.പിയുടെ ദേശീയ ജനറൽ സെക്രട്ടറിയാണ് ടി.ജെ. ചന്ദ്രചൂഡൻ(ജനനം : 20 ഏപ്രിൽ 1940).
തിരുവനന്തപുരം ജില്ലയിൽ ജനിച്ചു. ബി.എ, എംഎ പരീക്ഷകൾ റാങ്കോടെ പാസായി. ആർ.എസ്.പി വിദ്യാർത്ഥി സംഘടനയിൽ സജീവമായിരുന്ന ചന്ദ്രചൂഡൻ, കെ. ബാലകൃഷ്ണന്റെ കൗമുദിയിൽ കുറച്ചു കാലം പ്രവർത്തിച്ചു. 1969-1987 കാലയളവിൽ ശാസ്‌താംകോട്ട ദേവസ്വം ബോർഡ്‌ കോളേജിൽ അദ്ധ്യാപകനായിരുന്നു. 1975 ൽ ആർ.എസ്.പി സംസ്ഥാന സെക്രട്ടേറിയേറ്റ് അംഗമായി. 1995 മുതൽ പ്രവാഹം ദ്വൈവാരികയുടെ പത്രാധിപരായി. 1999 ൽ സംസ്ഥാന സെക്രട്ടറിയായി തെരഞ്ഞെടുക്കപ്പെട്ടു. മൂന്നു തവണ നിയമസഭയിലേക്ക് മത്സരിച്ചെങ്കിലും പരാജയപ്പെട്ടു. 2008 ൽ ദേശീയ ജനറൽ സെക്രട്ടറിയായി.

ഇന്ത്യ - യു.എസ് ആണവായുദ്ധ ഉടമ്പടിയുമായി ബന്ധപ്പെട്ട യു,പി.എ - ഇടത് കോർഡിനേഷൻ കമ്മിറ്റിയിൽ പ്രധാന പങ്ക് വഹിച്ചു. 


UPA is fighting against itself”: T.J. CHANDRACHOODAN 
of the Left in the Changing Political Scenario


</doc>
<doc id="183473" url="https://ml.wikipedia.org/wiki?curid=183473" title="ആനെക്കാട്ടിമരം">
ആനെക്കാട്ടിമരം

കേരളത്തിലെ നിത്യഹരിതവനങ്ങളിലും അർദ്ധനിത്യഹരിതവനങ്ങളിലും കാണപ്പെടുന്ന ഒരിനം ഇടത്തരം വൃക്ഷമാണ് ആനെക്കാട്ടിമരം (ശാസ്ത്രീയനാമം: "Grewia laevigata"). വള്ളിച്ചടച്ചി എന്നും അറിയപ്പെടുന്നു. ടീലിയേസി സസ്യകുടുംബത്തിൽ ഉൾപ്പെടുന്ന ഈ വൃക്ഷം ഇന്ത്യ, ബർമ്മ, ശ്രീലങ്ക, ചില ആഫ്രിക്കൻ രാജ്യങ്ങൾ എന്നിവിടങ്ങളിൽ കാണപ്പെടുന്നു. 

മിതമായ കാലവസ്ഥയിൽ വളരുന്ന ആനെക്കൊട്ടിമരം 7 മുതൽ 14 മീറ്റർ വരെ ഉയരം വയ്ക്കുന്നു. ദീർഘവൃത്താകൃതിയിലുള്ള ഇലകൾ ഏകാന്തരമായി വിന്യസിച്ചിരിക്കുന്നു. 12 സെന്റീമീറ്റർ നീളവും 6 സെന്റീമീറ്റർ വരെ വീതിയുമുള്ള ഇലകളിലെ സിരകൾ തെളിഞ്ഞു കാണുന്നു. വേനലിലാണ് സസ്യം പുഷ്പിക്കുന്നത്. ദ്വിലിംഗമായ പൂക്കൾക്ക് മഞ്ഞ നിറമാണ്. അഞ്ചു വീതം ദളങ്ങളും ബാഹ്യദളങ്ങളും ഉണ്ട്. പൂവിൽ നിരവധി കേസരങ്ങളുണ്ട്. മഴക്കാലത്തിനു മുൻപായി തന്നെ ഫലങ്ങൾ മൂപ്പെത്തുന്നു. കായ്ക്കൾ ഉരുണ്ട രൂപമാണ്. വിത്തിനു ജീവനക്ഷമത കുറവാണെങ്കിലും വനത്തിൽ സ്വാഭാവിക പുനരുത്ഭവം നടക്കുന്നുണ്ട്. തടിക്ക് ഈടും ബലവുമില്ലാത്തതിനാൽ ഫർണിച്ചർ, കെട്ടിടനിർമ്മാണങ്ങൾക്ക് ഉപയോഗിക്കുന്നില്ല. മരത്തിന്റെ ഇലകൾ ഔഷധമായി ഉപയോഗിക്കുന്നു.



</doc>
<doc id="183482" url="https://ml.wikipedia.org/wiki?curid=183482" title="ആമത്താളി">
ആമത്താളി

കേരളത്തിൽ പശ്ചിമഘട്ടത്തിലെ മലപ്രദേശങ്ങളിൽ കാണപ്പെടുന്ന ഒരിനം ഇടത്തരം നിത്യഹരിത വൃക്ഷമാണ് ആമത്താളി (ശാസ്ത്രീയനാമം: "Trema orientalis"). ആമത്താളി വൃക്ഷം ഇന്ത്യയടക്കം, ഏഷ്യൻ രാജ്യങ്ങളിലും ആഫ്രിക്ക, ഓസ്ട്രേലിയ എന്നീ ഭൂഖണ്ഡങ്ങളിലും ഇവ കാണപ്പെടുന്നു. നനവാർന്ന നിത്യഹരിതവനങ്ങളിലും ഈർപ്പമുള്ള മഴക്കാടുകളിലും കണ്ടു വരുന്നു. പൊട്ടാമ, അമരാത്തി, പൊട്ടാമരം എന്ന പേരുകളിലും അറിയപ്പെടുന്നു.

വളരെ പെട്ടെന്നു വളരുന്ന വൃക്ഷമാണ് അധികം ദീർഘായുസ്സില്ലാത്ത ആമത്താളി. വനങ്ങളിൽ ഇവ 18 മീറ്റർ വരെ ഉയരത്തിൽ വളരറുണ്ട്. 2 വർഷം കൊണ്ട് ഇവ 11 മീറ്റർ വരെ ഉയരം വയ്ക്കുന്നു. വരൾച്ചയും അതിശൈത്യവും താങ്ങാൻ ഇവയ്ക്ക് ശേഷിയുണ്ട്. അനുപർണ്ണങ്ങളുള്ള ഇലകൾ ഏകാന്തരമായാണ് വിന്യസിച്ചിരിക്കുന്നത്. ഏകദേശം 11 സെന്റീമീറ്റർ നീളവും 5 സെന്റീമീറ്റർ വീതിയുമുള്ള ഇലകൾ രണ്ടു നിരകളിലായാണ് കാണപ്പെടുന്നത്. ഇലയുടെ സിരകൾ വ്യക്തമായി കാണുന്നു. 

ജനുവരി മുതലാണ് പൂക്കാലം ആരംഭിക്കുന്നത്. ചെറിയ പൂക്കൾ വെള്ള നിറത്തിൽ കാണപ്പെടുന്നു. വേനൽക്കാലത്തോടെ ഫലങ്ങൾ മൂപ്പെത്തുന്നു. മൂത്ത കായ്ക്ക് കറുപ്പുനിറമാണുള്ളത്. കാറ്റുവഴിയും ജലത്തിലൂടെയും വിത്തുവിതരണം നടക്കുന്നു. തടിക്ക് ഈടും ബലവും കുറവായതിനാൽ തീപ്പെട്ടി, കളിപ്പാട്ട നിർമ്മാണ്ണങ്ങൾക്ക് ഉപയോഗിക്കുന്നു.




</doc>
<doc id="183492" url="https://ml.wikipedia.org/wiki?curid=183492" title="പാർശ്വ ത്രികോണാസനം">
പാർശ്വ ത്രികോണാസനം


കുറിപ്പ്: ശരീരം മുൻവശത്തേക്ക് ചരിയാതിരിക്കാൻ ശ്രദ്ധിക്കണം.



</doc>
<doc id="183493" url="https://ml.wikipedia.org/wiki?curid=183493" title="ഉദ്ദിത പത്മാസനം">
ഉദ്ദിത പത്മാസനം



</doc>
<doc id="183505" url="https://ml.wikipedia.org/wiki?curid=183505" title="മാങ്ങയിഞ്ചി">
മാങ്ങയിഞ്ചി

ഇഞ്ചി കുടുംബത്തിലെ ഒരു അംഗമാണ് മാങ്ങയിഞ്ചി Curcuma amada (mango ginger). പച്ചമാങ്ങയുടെ രുചിയുമായി സാമ്യമുള്ള ഇഞ്ചിയായതു കൊണ്ടാണ് ഇത് മാങ്ങയിഞ്ചി ഇന്ന് വിളിക്കുന്നത് .തെക്കേ ഇന്ത്യയിലാണ് ഇത് സാധാരണയായി കണ്ടുവരുന്നത്. അച്ചാറിടാനും ചമ്മന്തി അരക്കാനുമാണ് ഇത് കൂടുതായി ഉപയോഗിക്കുന്നത്.


</doc>
<doc id="183518" url="https://ml.wikipedia.org/wiki?curid=183518" title="ആരംപുളി">
ആരംപുളി

മന്ദാരത്തിന്റെ കുടുംബത്തിലെ ഇലപൊഴിക്കുന്ന ഒരു ചെറുമരമാണ് ആരംപുളി. . മരമന്ദാരം എന്നും അറിയപ്പെടുന്നു. ഇന്ത്യ, മ്യാന്മർ, ശ്രീലങ്ക എന്നിവിടങ്ങളിൽ ധരാളമായി കണ്ടുവരുന്നു. തടിയും ഇലകളും പൂക്കളും ഔഷധമായി ഉപയോഗിക്കുന്നു. ധാരാളം കാൽസ്യവും ഇരുമ്പും അടങ്ങിയിരിക്കുന്നു. 



</doc>
<doc id="183519" url="https://ml.wikipedia.org/wiki?curid=183519" title="മൊറേസി">
മൊറേസി

പുഷ്പിക്കുന്ന സസ്യങ്ങളിലെ ഒരു കുടുംബമാണ് മൊറേസി (Moraceae). ഇതിൽ 40 ജനുസ്സുകളും അതിൽ ഏകദേശം 1000 സ്പീഷിസുകളും ഉൾപ്പെടുന്നു. ഉഷ്ണമേഖലയിലും ഉഷ്ണമേഖലയോടടുത്ത പ്രദേശങ്ങളിലുമാണ് ഇവയിലെ ഇനങ്ങൾ അധികവും കാണപ്പെടുന്നത്. 

പ്ലാവ്, കടപ്ലാവ്, ആഞ്ഞിലി എന്നിവ കൂടാതെ എല്ലാ ആൽവർഗ്ഗങ്ങളും മൊറേസി കുടുംബത്തിൽ ഉള്ളതാണ്.




</doc>
<doc id="183522" url="https://ml.wikipedia.org/wiki?curid=183522" title="ടൈഗർ ഓർക്കിഡ്">
ടൈഗർ ഓർക്കിഡ്

ഓർക്കിഡേസീ (Orchidaceae) സസ്യകുടുംബത്തിലെ ഏറ്റവും വലിപ്പം കൂടിയ ഓർക്കിഡ് സസ്യമാണ് ടൈഗർ ഓർക്കിഡ്. ശാസ്ത്രനാമം : ഗ്രമാറ്റോഫില്ലം സ്പീഷിയോസം (Grammatophyllum speciosum). ഓർക്കിഡ് കുടുംബത്തിലെ "ഭീമൻ" എന്ന് ഗിന്നസ് ബുക്കിൽ വിശേഷിപ്പിച്ചിരിക്കുന്ന ഈ സസ്യം "ഓർക്കിഡുകളുടെ രാജ്ഞി" എന്നും അറിയപ്പെടുന്നു. പുഷ്പങ്ങളിൽ കാണപ്പെടുന്ന കടുവാ പുള്ളികളാണ് ടൈഗർ ഓർക്കിഡ് എന്ന പേരിനു നിദാനം.

മഡഗാസ്ക്കർ, ഫിലിപ്പീൻസ്, ന്യൂഗിനിയ, മലേഷ്യ തുടങ്ങിയ സ്ഥലങ്ങളിലെ തീരപ്രദേശവനങ്ങളിലും നദീതടങ്ങളിലുമുള്ള വൻമരപ്പൊത്തുകളിലാണ് ഈ ഓർക്കിഡ് ധാരാളമായി വളരുന്നത്. 1825-ൽ കാൾ ബ്ളൂം (Carl Blume) എന്ന ഡച്ച് ശാസ്ത്രകാരൻ ജാവയിലെ ബോഗോർ (Bogor) കാടുകളിലാണ് ടൈഗർ ഓർക്കിഡിനെ കണ്ടെത്തിയത്. ഇതിനു ശേഷമാണ് മ്യാൻമർ, തായ്‌ലണ്ട്, ലാവോസ്, സുമാത്രാ, ബോർണിയോ എന്നിവിടങ്ങളിൽ ഈ സസ്യങ്ങൾ വളരുന്നതായി മനസ്സിലാക്കാൻ കഴിഞ്ഞത്. ടൈഗർ ഓർക്കിഡിന്റെ നീളം കൂടി, കനം കുറഞ്ഞ കപടകന്ദ (psuedobulb)ത്തിൽ നിന്ന് അനേകം വേരുകളും ഇലകളുമുണ്ടാകുന്നു. ഇലകൾ നീളവും കനവും കൂടിയതാണ്. ഇലയുടെ കക്ഷ്യങ്ങളിൽനിന്ന് രണ്ടു മീറ്ററോളം നീളമുള്ള പുഷ്പമഞ്ജരിയുണ്ടാകുന്നു. ഒരു പൂങ്കുലയിൽ 75-100 പുഷ്പങ്ങളുണ്ടാകും. സ്പൈഡർ ഓർക്കിഡിന്റെ പുഷ്പങ്ങളേക്കാൾ വലിപ്പംകൂടിയ പുഷ്പങ്ങളാണിവ. പുഷ്പങ്ങളുടെ ഞെടുപ്പ് (ഞെട്ട്) നീളം കൂടിയതാണ്. ബാഹ്യദളങ്ങളും ദളങ്ങളും മൂന്നെണ്ണം വീതമായിരിക്കും. കടുംമഞ്ഞയോ വെണ്ണനിറമോ ഉള്ള ദളങ്ങളിൽ കടും ഓറഞ്ചു കലർന്ന കാവിനിറത്തിലോ കടും കാവി നിറത്തിലോ ഉള്ള പുള്ളികളുണ്ടായിരിക്കും. പുഷ്പങ്ങൾക്ക് ഹൃദ്യമായ സുഗന്ധമുണ്ട്. പുഷ്പകാലം ഒന്നരമാസത്തോളം വരും.

കപടകന്ദം മുറിച്ചുനട്ടാണ് പ്രജനനം നടത്തുന്നത്. ഉഷ്ണമേഖലാകാലാവസ്ഥയിൽ എവിടെയും ഇത് അനായാസം വളരും. അസാമാന്യ വലിപ്പമെത്തുന്ന ഈ ചെടി തദനുസൃതമായ വൻ ചട്ടികളിലോ മരപ്പാത്രങ്ങളിലോ വളർത്തണം. ഇന്ത്യയിൽ ഇവ ഓർക്കിഡേറിയങ്ങളിൽ വളർത്തപ്പെടുന്നു. 16 വർഷമായി കേരളത്തിലെ പാലോട് ട്രോപ്പിക്കൽ ബൊട്ടാണിക്കൽ ഗാർഡനിൽ വളർത്തുന്ന ടൈഗർ ഓർക്കിഡ് രണ്ടു പ്രാവശ്യം മാത്രമേ പുഷ്പിച്ചിട്ടുള്ളു. ടൈഗർ ഓർക്കിഡിന്റെ വർഗഗുണങ്ങളോടു സാമ്യമുള്ള സിംബീഡിയം ഇനവുമായി സങ്കരം നടത്തി പുതിയ ഇനത്തെ വികസിപ്പിച്ചെടുക്കാനുളള ഗവേഷണങ്ങൾ പാലോട് ഗവേഷണകേന്ദ്രത്തിൽ നടന്നുവരുന്നു.



</doc>
<doc id="183526" url="https://ml.wikipedia.org/wiki?curid=183526" title="ആവൽ">
ആവൽ

കേരളത്തിൽ പശ്ചിമഘട്ടത്തിലെ ഇലപൊഴിയുംവനങ്ങളിലും അർദ്ധഹരിതവനങ്ങളിലും കാണപ്പെടുന്ന ഒരിനം വന്മരമാണ് ആവൽ (ശാസ്ത്രീയനാമം: "Holoptelea integrifolia"). അൾമേസി സസ്യകുടുംബത്തിൽ ഉൾപ്പെടുന്ന ഈ വൃക്ഷം ഇന്ത്യയിൽ മിക്ക സംസ്ഥാനങ്ങളിലും കാണപ്പെടുന്നു.
ആവൽ 18 മീറ്റർ വരെ ഉയരത്തിൽ വളരുന്നു. നീർവാർച്ചയുള്ള മണ്ണിൽ ഇവ നന്നായി വളരുന്നു. അതിശൈത്യം വൃക്ഷത്തിനു താങ്ങാനാവില്ല. ഇവയുടെ പരുക്കൻ തൊലി കഷണങ്ങളായി അടർന്നു വീഴുന്നവയാണ്. ഇലകൾക്ക് കശക്കുമ്പോൾ ദുർഗന്ധമുണ്ട്. ഏകാന്തരമായി വിന്യസിച്ചിരിക്കുന്ന ഇലകൾ അനുപർണ്ണങ്ങളാണ്.10 സെന്റീമീറ്റർ നീളവും 4 സെന്റീമീറ്റർ വീതിയുമുള്ള ഇലകൾക്ക് ആയതാകൃതിയാണുള്ളത്. ജനുവരി - ഫെബ്രുവരി കാലയളവിൽ മരം പുഷ്പിക്കുന്നു. ഒറ്റയറയുള്ള അണ്ഡാശയമാണ്. വേനലിൽ കായ്കൾ മൂപ്പെത്തുന്നു. കാറ്റു വഴിയാണ് വിത്തുവിതരണം നടക്കുന്നത്. സ്വാഭാവിക പുനരുത്ഭവം നന്നായി നടക്കുന്നു. വിത്തുകൾ മഴക്കാലത്ത് മുളയ്ക്കുന്നു. ഉണങ്ങിയ കായകൾ തിന്നാൻ കൊള്ളാം.

തടിക്ക് ഭാരവും ഉറപ്പും ഉണ്ടെങ്കിലും ഈടില്ലാത്തതിനാൽ ഫർണിച്ചർ നിർമ്മാണത്തിനുപയോഗിക്കാൻ സാധ്യമല്ല. തടിക്ക് വെള്ളയും കാതലുമുണ്ട്. കാർഷികോപകരണ നിർമ്മാണത്തിനും തീപ്പെട്ടി നിർമ്മാണത്തിനും ഉപയോഗിക്കുന്നു. 

ആവലിന്റെ ഇലയും മരപ്പട്ടയും ഔഷധമായി ഉപയോഗിക്കുന്നു. കഫത്തെ ശമിപ്പിക്കുന്നു. ചർമ്മരോഗത്തിനും കുഷ്ഠത്തിനും അർശ്ശസിനും രക്തശുദ്ധിക്കും പ്രമേഹത്തിനും ഉപയോഗിക്കുന്നു. മരത്തിന്റെ തൊലിയിൽ ഫ്രീഡിലിൻ, ലിഗ്നിൻ, പെന്റോസാൻ എന്നിവയും വിത്തിൽ മഞ്ഞനിറമുള്ള എണ്ണയും ഗ്ലൂട്ടാമിക് അമ്ലവും ഇലകളിൽ പ്രോട്ടീൻ, കാർബോഹൈഡ്രേറ്റ്, ഫോസ്ഫറസ് എന്നിവയും അടങ്ങിയിരിക്കുന്നു.



</doc>
<doc id="183531" url="https://ml.wikipedia.org/wiki?curid=183531" title="ആഴാന്ത">
ആഴാന്ത

കേരളത്തിലെ വനപ്രദേശങ്ങളിൽ സാധാരണ കാണപ്പെടുന്ന ഒരിനം വൃക്ഷമാണ് ആഴാന്ത അഥവാ വലിയ പലകപ്പയ്യാനി (ശാസ്ത്രീയനാമം: "Pajanelia longifolia"). ബിഗ്‌നോണിയേസി സസ്യകുടുംബത്തിൽ ഉൾപ്പെടുന്ന ഈ വൃക്ഷം ഇന്ത്യ, ശ്രീലങ്ക, മ്യാന്മർ എന്നിവിടങ്ങളിൽ സമുദ്രനിരപ്പിൽ നിന്നും 750 മീറ്ററിലധികം ഉയരത്തിലുള്ള പ്രദേശങ്ങളിൽ വളരുന്നു. 
ആഴാന്ത 30 മീറ്റർ വരെ ഉയരത്തിൽ വളരുന്നു. പെരുമരത്തോട് സാദൃശ്യമുള്ളതാണ് ഇവയുടെ ഇലകൾ. അനുപർണ്ണങ്ങളില്ലാത്ത ഇലകൾ സമ്മുഖമായി വിന്യസിച്ചിരിക്കുന്നു. വൃക്ഷത്തിനു ശാഖകൾ കുറവാണ്. കാഴ്ചയിൽ ഒറ്റത്തടി വൃക്ഷമായിവളരുന്നു. ജനുവരി അവസാനം മുതൽ ഏപ്രിൽ വരെയാണ് പൂക്കാലം. ശാഖാഗ്രങ്ങളിലായാണ് പൂക്കൾ ഉണ്ടാകുന്നത്. അഞ്ചു ദളങ്ങളും പത്ത് കർണ്ണങ്ങളുമാണ് പൂക്കൾക്കുള്ളത്. കുഴലാകൃതിയിലുള്ള പൂക്കളുടെ ദളങ്ങൾക്ക് 6 സെന്റീമീറ്റർ ആണ് നീളം. അണ്ഡാശയത്തിന് ഒരു അറയാണുള്ളത്. മരത്തിന്റെ കായ്കൾ അര മീറ്റർ നീളത്തിൽ വളരുന്നു. വിത്തിനു ജീവനക്ഷമത കുറവായതിനാൽ വംശവർദ്ധനവ് കുറവാണ്. തടിക്ക് ഈടും ഉറപ്പും ഉണ്ടെങ്കിലും ഫർണിച്ചർ നിർമ്മാണത്തിനു യോഗ്യമല്ല. വള്ളം, കളിപ്പാട്ടങ്ങൾ, പായ്ക്കിങ് പെട്ടികൾ എന്നിവയുടെ നിർമ്മാണത്തിനായി ഉപയോഗിക്കുന്നു. ഇതിന്റെ തടിയെ ചിതലുകൾ ആക്രമിക്കാറില്ല.

ഇല, വേര്, പൂക്കൾ, കായ്കൾ എന്നിവ ആയുർവേദത്തിൽ ഉപയോഗിക്കുന്നു.


</doc>
<doc id="183538" url="https://ml.wikipedia.org/wiki?curid=183538" title="കൂട്ടാല">
കൂട്ടാല

കേരളത്തിലെ തൃശ്ശൂർ ജില്ലയിലെ മുടിക്കൊടിനടുത്തുള്ള ഒരു സ്ഥലമാണ് കൂട്ടാല . ഇത് തൃശ്ശൂർ നഗരത്തിനു 15 കി.മീ. അകലെയായി സ്ഥിതി ചെയ്യുന്നു. ആൽ മരങ്ങൾ ധാരാളം ഇടതിങ്ങി വളർന്നിരുന്ന സ്ഥലമായതുകൊണ്ടാവാം കൂട്ടാല എന്നു പേർ വന്നത്.


അതി പുരാതനവും ശ്രീ ഗുരുവായൂരപ്പന്റെ രൂപഭംഗിയോടു കൂടിയ ദൈവ ചൈതന്യമായി സർവ ഐശ്വര്യങ്ങളും ഭക്തർക്ക് നൽകി നില കൊള്ളുന്ന ക്ഷേത്രമാണ് കൂട്ടല ശ്രീ മഹാവിഷ്ണു ക്ഷേത്രം. ഈ ക്ഷേത്രത്തിൽ അതി പുരാതനമായി അനുഷ്ടിച്ചു വരുന്ന ഒരു പ്രദാന ചടങ്ങാണ് നെട്ടിശ്ശേരി ശാസ്താവിന്റെ മാതൃപുത്ര് സംഗമം. ഈ ചടങ്ങ് ക്ഷേത്രത്തിൽ നടന്നുവരുന്നത് നെട്ടിശ്ശേരി ശാസ്താവ് ദേവസംഗമമായ ആറാട്ടുപുഴ തേവരുടെ ഉത്സവത്തിൽ പങ്കെടുത്തു മൂന്നാം ദിവസം കൂട്ടല ശ്രീ മഹാവിഷു ഭഗവാന്റെ ദർശനത്തിനായി എത്തുമ്പോഴാണ്.



</doc>
<doc id="183540" url="https://ml.wikipedia.org/wiki?curid=183540" title="പ്ശീത്ത">
പ്ശീത്ത

സുറിയാനി പാരമ്പര്യത്തിൽ പെടുന്ന ക്രിസ്തീയസഭകളിലെ പ്രാമാണിക ബൈബിൾ ഭാഷ്യമാണ് പ്ശീത്ത (സുറിയാനി:ܦܫܝܛܬܐ). 'പ്ശീത്ത' എന്ന സുറിയാനി വാക്കിന് ലളിതം, സാധാരണം, ഋജുവായത് എന്നൊക്കെയാണർത്ഥം. ജെറോമിന്റെ ലത്തീനിലുള്ള 'വുൾഗാത്ത' എന്ന പ്രഖ്യാതപരിഭാഷയുമായി താരതമ്യപ്പെടുത്തി, "സുറിയാനി വുൾഗാത്ത" എന്നും പ്ശീത്ത വിശേഷിപ്പിക്കപ്പെടുന്നു. 

പ്ശീത്തയുടെ പഴയനിയമഭാഗം, പൊതുവർഷം രണ്ടാം നൂറ്റാണ്ടിലോ മറ്റോ എബ്രായമൂലത്തിൽ നിന്ന് പരിഭാഷപ്പെടുത്തിയതാവാം. പുതിയനിയമഭാഗം അതിന്റെ ആദിരൂപത്തിൽ, പത്രോസിന്റെ രണ്ടാം ലേഖനം, യോഹന്നാന്റെ രണ്ടും മൂന്നും ലേഖനങ്ങൾ, യൂദായുടെ ലേഖനം, വെളിപാടു പുസ്തകം എന്നിവ ഒഴിവാക്കിയിരുന്നു. അഞ്ചാം നൂറ്റാണ്ടോടെയാണ് പ്ശീത്തയുടെ പുതിയനിയമഭാഗത്തിന് സ്വീകാര്യത കിട്ടിയത്.

ലാളിത്യത്തേയും പൊതുസ്വീകാര്യതയേയും സൂചിപ്പിക്കുന്ന 'പ്ശീത്ത' എന്ന പേര് ഈ പരിഭാഷക്ക് ആദ്യം നൽകിയത് ഒൻപതാം നൂറ്റാണ്ടി സുറിയാനി ഓർത്തഡോക്സ് സഭയുടെ മെത്രാനും എഴുത്തുകാരനുമായിരുന്ന മോശെ ബാർ കേപ്പാ ആയിരുന്നു.
ലളിതഭാഷ്യം എന്നർത്ഥമുള്ള "മപ്പാക്ടാ പ്ശീത്ത"(ܡܦܩܬܐ ܦܫܝܛܬܐ) എന്ന സുറിയാനി പേരിൽ നിന്നാണ് പ്ശീത്ത എന്ന പേരുണ്ടായത്. എന്നാൽ ഈ പേരിന് 'പൊതുവായുള്ളത്', 'ഋജുവായത്', 'ലളിതം' എന്നുമൊക്കെ അർത്ഥം പറയാം. ലത്തീനിൽ അത് അതിനെ Peshitta, Peshittâ, Pshitta, Pšittâ, Pshitto, Fshitto എന്നിങ്ങനെ പല വിധങ്ങളിൽ എഴുതാറുണ്ട്. എന്നാൽ ഇംഗ്ലീഷിൽ പതിവുള്ളത് Peshitta എന്ന അക്ഷരവിന്യാസമാണ്. ഈ പേരിന്റെ അറബി രൂപം 'ബസീത്താ' എന്നാണ്. സ്ത്രീലിംഗത്തിലുള്ള ആ പേരിനും 'ലളിതമായത്' എന്ന അർത്ഥം തന്നെയാണുള്ളത്.

ഗ്രീക്ക്, റോമൻ ആധിപത്യകാലങ്ങളിൽ മദ്ധ്യപൗരസ്ത്യദേശത്തെ യഹൂദരുടെ സംസാരഭാഷയായിരുന്ന അരമായയുടെ ഒരു ഉപഭാഷയോ, ഉപഭാഷകളുടെ കൂട്ടായ്മയോ ആയിരുന്നു സുറിയാനി. അരമായ ഭാഷ എഴുതാൻ പൊതുവേ ഉപയോഗിക്കുന്ന എബ്രായ ലിപിക്കു പകരം കൂടുതൽ ഒഴുക്കുള്ള ഒരു വ്യതിരിക്ത ലിപി ഉപയോഗിക്കുന്ന സുറിയാനി, പതിമൂന്നാം നൂറ്റാണ്ടിൽ അറബി ഭാഷ, സെമറ്റിക് ഭാഷാഗോത്രത്തിലെ ഏറ്റവും പ്രബലമായ മൊഴി എന്ന നില ഉറപ്പിക്കുന്നതിനു മുൻപ്, സിറിയയിലും മെസപ്പൊട്ടേമിയയിലും വ്യാപകമായി പ്രചാരത്തിലിരുന്നു. ഈ ഭാഷയിലുള്ള വേദപുസ്തകപരിഭാഷയായ പ്ശീത്തയുടെ ആദ്യകാലചരിത്രം അവ്യക്തതയിൽ ആണ്ടു കിടക്കുന്നു. ഒരു വ്യക്തിയുടെ സംരംഭമോ, ഒരേ സ്ഥലകാലങ്ങളിൽ നിർവഹിക്കപ്പെട്ടതോ അല്ല ഈ പരിഭാഷ എന്നു വ്യക്തമാണ്. 

എബ്രായബൈബിളിനു അരമായ ഭാഷയിലുള്ള വ്യാഖ്യാനഭാഷ്യങ്ങളായ താർഗുമുകളുടെ പാരമ്പര്യവുമായി പ്ശീത്തയുടെ ചില ഭാഗങ്ങൾക്കുള്ള സമാനതകൾ പരിഗണിക്കുമ്പോൾ, ഇതിലെ പഴയനിയമഗ്രന്ഥങ്ങളുടെ പരിഭാഷകർ യഹൂദരോ എബ്രായക്രിസ്ത്യാനികളോ ആണെന്നു കരുതാൻ ന്യായമുണ്ട്. മെസോപ്പൊട്ടേമിയയിലെ എഡേസായിൽ പൊർതുവർഷം ഒന്നും രണ്ടും നൂറ്റാണ്ടുകളിലെങ്ങോ അതു നിർവഹിക്കപ്പെട്ടിരിക്കാം. എബ്രായ ബൈബിളിലെ സുഭാഷിതങ്ങളുടെ പ്ശീത്ത ഭാഷ്യമാണ് ആ ഗ്രന്ഥത്തിന്റെ താർഗുമിന് അടിസ്ഥാനമായിരിക്കുന്നത് എന്നു പോലും കരുതപ്പെടുന്നു.

എബ്രായബൈബിൾ പരിഭാഷകളിൽ പൗരാണികതയുടെ കാര്യത്തിൽ പ്ശീത്തയെ അതിലംഘിക്കുന്നതായി പുരാതന ഗ്രീക്കു പരിഭാഷയായ സെപ്ത്വജിന്റ് മാത്രമേയുള്ളൂ. പ്ശീത്തയുടെ പഴയനിയമഭാഗം മിക്കവാറും എബ്രായ മൂലത്തെ ആശ്രയിച്ചാണെങ്കിലും ആ എബ്രായമൂലത്തിന്റെ പാഠം, പിന്നീടു രൂപപ്പെട്ട മസോറട്ടിക് പാഠത്തിന്റെ സ്രഷ്ടാക്കൾ ഉപയോഗിച്ച പാഠത്തിൽ നിന്നു വ്യത്യസ്തമായിരുന്നിരിക്കാം. പഴയനിയമത്തിന്റെ പുരാതന ഗ്രീക്കു പരിഭാഷയായ സെപ്ത്വജിന്റും ഈ പരിഭാഷയുടെ സൃഷ്ടിയിൽ പ്രയോജനപ്പെട്ടു എന്നതിനു സൂചനകളുണ്ട്. അപ്പോക്രിഫ ഗ്രന്ഥങ്ങളിൽ സിറാക്ക് ഒഴിച്ചുള്ളവയുടെ പരിഭാഷ സെപ്ത്വജിന്റിൽ നിന്നായിരുന്നു. സിറാക്കിന്റെ പരിഭാഷക്ക് ആശ്രയിച്ചത് എബ്രായമൂലത്തെ ആയിരുന്നു. കാലാകാലങ്ങളിൽ തിരുത്തി എഴുതപ്പെട്ട സെപ്ത്വജിന്റിൽ നിന്നു ഭിന്നമായി, പ്ശീത്തയുടെ പാഠം താരതമ്യേന സ്ഥിരമായിരുന്നു.

പ്ശീത്തയുടെ പുതിയനിയമഭാഗം മൂന്നാം നൂറ്റാണ്ടിലോ അതിനു ശേഷമോ രൂപപ്പെട്ടതാണ്. ഈ പരിഭാഷ ഗ്രീക്കു മൂലത്തിൽ നിന്നു നേരിട്ടായിരുന്നു എന്നു കരുതപ്പെടുന്നു. മൂലരൂപത്തിൽ, പിൽക്കാല കാനനിലെ ചില ഗ്രന്ഥങ്ങൾ ഒഴിവാക്കപ്പെട്ടിരുന്ന പ്ശീത്തയുടെ പുതിയനിയമഖണ്ഡം സാമാന്യവൽക്കപ്പെട്ടു പൊതുസ്വീകൃതിനേടിയത് അഞ്ചാം നൂറ്റാണ്ടിലാണ്. അതിനു മുൻപ് സുറിയാനിസഭകളുടെ പുതിയനിയമഭാഷ്യം, രണ്ടാം നൂറ്റാണ്ടിലെ ക്രിസ്തീയലേഖകൻ തേഷൻ രൂപപ്പെടുത്തിയ സുവിശേഷസമന്വയമായ ദയതെസെറൻ ആയിരുന്നു.

പുതിയനിയമത്തിന്റെ മൂലഭാഷതന്നെ സുറിയാനി ആയിരുന്നെന്നും സുറിയാനി പ്ശീത്തയിൽ നിന്നുള്ള പരിഭാഷയാണ് ഗ്രീക്കു മൂലമായി സങ്കല്പിക്കപ്പെടുന്നതെന്നുമുള്ള ഒരു ന്യൂനപക്ഷമതവും ജോർജ്ജ് ലംസയെപ്പോലുള്ളവർ അവതരിപ്പിച്ചിട്ടുണ്ട്.

പുതിയനിയമത്തിന്റെ ഗ്രീക്കു ഭാഷ്യത്തിൽ സുവിശേഷങ്ങൾ തമ്മിലുള്ള പൊരുത്തക്കേടുകൾ ചൂണ്ടിക്കാട്ടി, ആദിമക്രിസ്തീയലിഖിതങ്ങളുടെ മൂലഭാഷ ഗ്രീക്ക് ആണെന്ന പൊതുധാരണ തെറ്റാണെന്നും അവ എഴുതപ്പെട്ടത് യേശുവിന്റേയും ശിഷ്യന്മാരുടേയും സംസാരഭാഷയായ അരമായയുടെ നാട്ടുരൂപങ്ങളിൽ ഏതെങ്കിലും ഒന്നിൽ ആയിരിക്കാമെന്നും വാദിക്കപ്പെട്ടിട്ടുണ്ട്. ഈ വാദം പിന്തുടർന്ന്, പുതിയനിയമത്തിന്റെ അരമായഭാഷാമൂലം പ്ശീത്ത ആയിരുന്നെന്നും, ഗ്രീക്കു ഭാഷ്യം പ്ശീത്തയിൽ നിന്നുള്ള പരിഭാഷ ആണെന്നും ഇരുപതാം നൂറ്റാണ്ടിലെ അസീറിയൻ എഴുത്തുകാരനായ ജോർജ്ജ് ലംസ വാദിച്ചിട്ടുണ്ട്. എങ്കിലും ഈ വാദത്തിനു കാര്യമായ സ്വീകൃതി ലഭിച്ചിട്ടില്ല.

കേരളത്തിലെ സുറിയാനി ക്രിസ്തീയസമൂഹം പ്ശീത്തയെ എന്നും ആശ്രയിക്കുകയും ആദരിക്കുകയും ചെയ്തിരുന്നു. 1938-ൽ ക.നി.മൂ.സ. മാണിക്കത്തനാരുടെ പ്ശീത്താ പുതിയനിയമ പരിഭാഷക്ക് ചങ്ങനാശേരി മെത്രാൻ ജെയിംസ് കാളാശേരി എഴുതിയ അവതാരികയിലെ ഈ നിരീക്ഷണങ്ങൾ, കേരളനസ്രാണികൾക്ക് പ്ശീത്തയോടുള്ള ആത്മബന്ധം പ്രതിഫലിപ്പിക്കുന്നു:-

സുറിയാനി ബൈബിളിന്റെ ഏതെങ്കിലുമൊരു ഖണ്ഡത്തിനു മലയാളത്തിലുണ്ടായ ആദ്യപരിഭാഷ തമ്പി പിള്ളയുടെ സഹായത്തോടെ പീലിപ്പോസ് റമ്പാൻ പരിഭാഷപ്പെടുത്തി 1811-ൽ ബോംബെ കുറിയർ പ്രസ്സിൽ പ്രസിദ്ധീകരിച്ച നാല് സുവിശേഷങ്ങളാണ്. തുടർന്ന് പ്ശീത്ത ഖണ്ഡങ്ങളുടെ, പ്രത്യേകിച്ച് പുതിയനിയമത്തിന്റെ, ഒട്ടേറെ പരിഭാഷകൾ പല കാലങ്ങളിലായി മലയാളത്തിൽ ഉണ്ടായി. ഇരുപതാം നൂറ്റാണ്ടിന്റെ തുടക്കത്തിൽ ക.നി.മൂ.സ. മാണിക്കത്തനാർ പഴയനിയമത്തിലെ പഞ്ചഗ്രന്ഥിയും പുതിയനിയമം മുഴുവനും പ്ശീത്തായിൽ നിന്നു മലയാളത്തിലേക്കു പരിഭാഷപ്പെടുത്തി. 
യാക്കോബായ സഭക്ക് വേണ്ടി പാശ്ചാത്യ സുറിയാനി പ്ശീത്ത ബൈബിളിന്റെ ഒരു സമ്പൂർണ്ണ പരിഭാഷ കണിയാമ്പറമ്പിൽ കുര്യൻ കോർഎപ്പിസ്കോപ്പ തയ്യാറാക്കുകയും 'വിശുദ്ധ ഗ്രന്ഥം' എന്ന പേരിൽ അത് പ്രസിദ്ധീകരിക്കപ്പെട്ടിട്ടുമുണ്ട്. പാശ്ചാത്യ സുറിയാനി പ്ശീത്തായുടെ ഏക മലയാള പരിഭാഷ ഇതാണ്.
ഏറ്റവും ഒടുവിലുണ്ടായ പ്ശീത്ത മൊഴിമാറ്റം, 1997-ൽ കർമ്മലീത്താ വൈദികനായ മാത്യൂ ഉപ്പാണിയുടെ സമ്പൂർണ്ണ പരിഭാഷയാണ്. ഈ പരിഭാഷ, പ്ശീത്തയുടെ പാഠം പിന്തുടരുന്നുവെങ്കിലും, പുതിയനിയമഗ്രന്ഥങ്ങളുടെ ക്രമീകരണത്തിൽ പ്ശീത്തയിലെ ക്രമത്തിനു പകരം, കത്തോലിക്കാ വേദപുസ്തകസംഹിതകളിലെ സാമാന്യക്രമമാണ് സ്വീകരിച്ചിരിക്കുന്നത്.

പത്തൊൻപതാം നൂറ്റാണ്ടിൽ ജോൺ വെസ്ലി എതറിഡ്ജും ജെയിംസ് മുർദോക്കും പ്ശീത്തയുടെ പുതിയനിയമഖണ്ഡം ഇംഗ്ലീഷിലേക്കു പരിഭാഷപ്പെടുത്തി. പ്ശീത്ത പ്രാഥമികതാ-വാദിയായ ജോർജ്ജ് ലംസ 1933-ൽ ഇംഗ്ലീഷിലേക്കു നടത്തിയ സമ്പൂർണ്ണപരിഭാഷക്ക് ഏറെ സ്വീകാര്യത കിട്ടിയിട്ടുണ്ട്. ലംസയെപ്പോലെ, പുതിയനിയമത്തിന്റെ മൂലഭാഷ അറമായ ആണെന്ന നെസ്തോറിയൻ സഭാപാരമ്പര്യം പിന്തുടരുന്ന മറ്റുള്ളവരും, ആ വാദം സ്ഥാപിക്കാനായി പ്ശീത്തയുടെ പുതിയനിയമഖണ്ഡം കുറിപ്പുകളോടെ പരിഭാഷപ്പെടുത്തി പ്രസിദ്ധീകരിച്ചിട്ടുണ്ട്. യേശുവിന്റേയും ശിഷ്യന്മാരുടേയും സന്ദേശത്തിന്റെ ശൈലിയും, കാവ്യഭംഗിയും മനസ്സിലാക്കാൻ പുതിയനിയമത്തിന്റെ ഈ അരമായഭാഷ്യം സഹായിക്കുമെന്ന് ഇവർ വാദിക്കുന്നു.


</doc>
<doc id="183542" url="https://ml.wikipedia.org/wiki?curid=183542" title="ആറ്റിലിപ്പ">
ആറ്റിലിപ്പ

കേരളത്തിലെ പശ്ചിമഘട്ട പ്രദേശങ്ങളിൽ കാണപ്പെടുന്ന ഒരിനം നിത്യഹരിതവൃക്ഷമാണ് ആറ്റിലിപ്പ (ശാസ്ത്രീയനാമം: "Madhuca neriifolia"). സപ്പോട്ടേസി സസ്യകുടുംബത്തിൽ ഉൾപ്പെടുന്ന ഈ വൃക്ഷം ശ്രീലങ്കയിലും, കാണപ്പെടുന്നു. 10 മീറ്റർ വരെ ഉയരം വയ്ക്കുന്ന ഈ മരം പ്രധാനമായും നദീതീരങ്ങളിലാണ് കണ്ടുവരുന്നത്. ഈ മരം വംശനാശഭീഷണിയിലാണ്.

ഇടത്തരം വൃക്ഷമായ ആറ്റിലിപ്പ 10 മീറ്റർ വരെ ഉയരത്തിൽ വളരുന്നു. സമുദ്രനിരപ്പിൽ നിന്നും 1200 മീറ്റർ ഉയരമുള്ള പ്രദേശങ്ങളിലാണ് ആറ്റിലിപ്പ വളരുന്നത്. ഇവയുയുടെ ഇലകൾ ഇലകൾ ഏകാന്തരമായാണ് വിന്യസിച്ചിരിക്കുന്നത്. മരത്തിൽ വെള്ളക്കറയുണ്ട്. ശൈത്യകാലത്താണ് സസ്യം പുഷ്പിക്കുന്നത്. കൂട്ടമായി കാണുന്ന പൂക്കൾക്ക് നേരിയ മഞ്ഞ നിറമാണ്. തടിയിൽ വെള്ളയും കാതലും പ്രത്യേകമായി കാണുന്നു. തടിക്ക് ഈടും ബലവുമുണ്ട്. വനത്തിൽ സ്വാഭാവികമായ പുനരുത്ഭവം നടക്കുന്നു. 

ആറ്റിലിപ്പ, നീരിരിപ്പ, വല്ലങ്ങി, ഇലിപ്പ, കാട്ടിലുപ്പ




</doc>
<doc id="183545" url="https://ml.wikipedia.org/wiki?curid=183545" title="ആറ്റുനൊച്ചി">
ആറ്റുനൊച്ചി

കേരളത്തിലെ നനവാർന്ന നിത്യഹരിതവനങ്ങളിലും അർദ്ധനിത്യഹരിതവനങ്ങളിലും കാണപ്പെടുന്ന ഒരിനം വൃക്ഷമാണ് ആറ്റുനൊച്ചി (ശാസ്ത്രീയനാമം: "Vitex leucoxylon"). നീർനൊച്ചി എന്നും അറിയപ്പെടുന്ന ഈ വൃക്ഷം വെർബിനേസീ സസ്യകുടുംബത്തിൽ ഉൾപ്പെടുന്നു. ആറ്റുതീരത്തു കൂടുതലായി കാണപ്പെടുന്നതിനാലാണ് ഇവയ്ക്ക് ആറ്റുനൊച്ചി എന്ന പേരു ലഭിച്ചതെന്നു കരുതുന്നു. ഇന്ത്യയിലും ശ്രീലങ്കയിലും ഇവ കാണപ്പെടുന്നു.

ആറ്റുനൊച്ചി 10 മുതൽ 15 വരെ മീറ്റർ ഉയരത്തിൽ വളരുന്നു. സമുദ്രനിരപ്പിൽ നിന്നും 900 മീറ്റർ വരെ ഉയരമുള്ള പ്രദേശങ്ങളിലാണ് ഇവ വളരുന്നത്. അമിതമായ വരൾച്ച ഈ വൃക്ഷത്തിനു താങ്ങാനാകില്ല. അനുപർണ്ണങ്ങളില്ലാത്ത ഇലകൾ സമ്മുഖമായാണ് വിന്യസിച്ചിരിക്കുന്നത്. ഇലകളുടെഞെട്ടിന് നീളമുണ്ട്. തണ്ടിൽ നിന്നും വേർപിരിയുന്ന മറ്റു ചെറുതണ്ടുകളിൽ മൂന്നോ അഞ്ചോ ഇലകൾ വീതം കാണപ്പെടുന്നു. ഇലകൾക്ക് ഏകദേശം 10 സെന്റീമീറ്റർ നീളവും 3 സെന്റീമീറ്റർ വീതിയും ഉണ്ടാകും. പത്രഫലകങ്ങൾ ദീർഘവൃത്താകൃതിയിലാണ്. ഫെബ്രുവരിയിലാണ് പൂക്കാലം ആരംഭിക്കുന്നത്. ഇലയുടെ തണ്ടുകൾ പോലെ രൂപപ്പെടുന്ന തണ്ടിലാണ് പൂക്കൾ ഉണ്ടാകുന്നത്. പൂക്കൾക്ക് വെള്ള നിറമാണ്. മഴക്കാലം അവസാനിക്കുമ്പോൾ ഫലം മൂപ്പെത്തുന്നു. വിത്തുകൾക്ക് ഇരുണ്ട നിറമാണ്. ജലത്തിലൂടെയാണ് പ്രധാനമായും വിത്തുവിതരണം നടക്കുന്നത്. വനത്തിൽ നന്നായി സ്വാഭാവിക പുനരുത്ഭവം നടക്കുന്നു. തടിക്ക് വെള്ളയും കാതലും പ്രത്യേകമായുണ്ട്. ഭാരവും ഈടും ഉള്ള തടിയുടെ കാതലിന് ഇളം തവിട്ടു നിറമാണ്. തടി വിവിധ നിർമ്മാണങ്ങൾക്കായി ഉപയോഗിക്കപ്പെടുന്നു. 

വൃക്ഷത്തിന്റെ വിവിധഭാഗങ്ങൾ ആയുർവേദത്തിൽ ഉപയോഗിക്കുന്നു.



</doc>
<doc id="183548" url="https://ml.wikipedia.org/wiki?curid=183548" title="ശവാസനം">
ശവാസനം

ശവാസനം (; IAST: "śavāsana") ഇംഗ്ലീഷിൽ Corpse Pose എന്നു പറയുന്നു.



</doc>
<doc id="183556" url="https://ml.wikipedia.org/wiki?curid=183556" title="മൈല">
മൈല

കേരളത്തിൽ കാണപ്പെടുന്ന ഒരിനം വന്മരമാണ് മൈല അഥവാ മയിലെള്ള് അഥവാ മയില. (ശാസ്ത്രീയനാമം: "Vitex altissima"). വെർബിനേസീ സസ്യകുടുംബത്തിൽ ഉൾപ്പെടുന്ന ഈ വൃക്ഷം ഇന്ത്യ ഉൾപ്പെടെ ശ്രീലങ്ക, ബംഗ്ലാദേശ്, ഇന്തോനേഷ്യ, മ്യാന്മർ, പാപുവ ന്യൂ ഗിനിയ എന്നിവിടങ്ങളിൽ കാണപ്പെടുന്നു.

മയിലെള്ള് 40 മീറ്റർ വരെ ഉയരത്തിൽ വളരുന്നു. അനുപർണങ്ങളില്ലാത്ത ഇലകൾ സമ്മുഖമായി വിന്യസിച്ചിരിക്കുന്നു. ഇലകൾക്ക് 15 സെന്റീമീറ്റർ വരെ നീളവും 6 സെന്റീമീറ്റർ വരെ വീതിയും കാണുന്നു. വേനൽക്കാലത്താണ് ഇലകൾ പൂക്കുന്നത്. ചെറിയ തരം പൂക്കൾക്ക് ഇളം നീലനിറമാണ്. പൂവിന് അഞ്ച് ദളങ്ങളും നാലു കേസരങ്ങളും ഉണ്ട്. ഈടും ഉറപ്പുമുള്ള തടിയുടെ കാതലിന് ഇളം ചാരനിറമാണ്. ഫർണിച്ചർ നിർമ്മാണത്തിനായും മറ്റും തടി ഉപയോഗിക്കുന്നു. തടിക്കു മഞ്ഞ കലർന്ന തവിട്ടു നിറമാണ്. ഗൃഹോപകരണങ്ങൾക്കു ഉത്തമമാണ് തടി. തേക്കിനെക്കാൾ ഈടു നിൽക്കും. എങ്കിലും തടി വളവും കേടുമില്ലാതെ കിട്ടാൻ വിഷമമാണ്.

വൃക്ഷത്തിന്റെ ഇലകളും വേരുകളും ഔഷധമായി ഉപയോഗിക്കുന്നു. അൾസർ, ആസ്മ, അലർജി രോഗങ്ങൾ, ശ്വാസതടസം, മൂത്ര സംബന്ധമായ രോഗങ്ങൾ എന്നിവയ്ക്കായി ഉപയോഗിക്കുന്നു.



</doc>
<doc id="183558" url="https://ml.wikipedia.org/wiki?curid=183558" title="കൊട്ടിയം">
കൊട്ടിയം

കൊല്ലം ജില്ലയിൽ കൊല്ലത്തുനിന്നും 12 കിലോമീറ്റർ തെക്കായി നാഷണൽ ഹൈവേയിലുള്ള ഒരു നഗരമാണ് കൊട്ടിയം



</doc>
<doc id="183559" url="https://ml.wikipedia.org/wiki?curid=183559" title="ചെന്നെല്ല്">
ചെന്നെല്ല്

ഉത്തരകേരളത്തിലെ ഒരു പ്രാദേശിക ഔഷധനെല്ലിനമാണ് ചെന്നെല്ല്ല്. തിളക്കമുള്ള ധാന്യമായതുകൊണ്ടാണ് ഈ നെല്ലിനത്തിന് ഈ പേരുവന്നത്. കണ്ണൂർ ജില്ലയിലെ ഉയർന്ന പ്രദേശങ്ങളിലാണ് ഈയിനം കൃഷിചെയ്തുവരുന്നത്. ചെന്നെല്ല് വയറിളക്കത്തിനും ഛർദ്ദിക്കുമുള്ള ചികിത്സക്ക് ഉപയോഗിക്കുന്ന ഒന്നാണ്. വൈക്കോലിന്റെ നിറമുള്ള ധാന്യത്തോടുകൂടിയ ഒരിനം ചെന്നെല്ലും വയനാട് ജില്ലയിലെ വയലുകളിൽ കൃഷിചെയ്തുവരുന്നുണ്ട്.



</doc>
<doc id="183563" url="https://ml.wikipedia.org/wiki?curid=183563" title="കുഞ്ഞിനെല്ല്">
കുഞ്ഞിനെല്ല്

ഉത്തരകേരളത്തിലെ ഒരു പ്രാദേശിക ഔഷധനെല്ലിനമാണ് കുഞ്ഞിനെല്ല്. നല്ലചെന്നെല്ലിന്റെ ഒരു വകഭേദമാണ് ഈയിനം നെല്ല്.നെന്മണികൾക്ക് ചെന്നെല്ലിനേക്കാൾ വലിപ്പം കുറവാണ്. ചുവന്ന നിറമുള്ള ധാന്യത്തോടുകൂടിയ ഈ നെല്ല് മഞ്ഞപ്പിത്തതിൽ നിന്ന് രോഗമുക്തി നേടിയ രോഗികൾക്ക് കൊടുത്തുവരുന്ന ഒന്നാണ്.സാധാരണ കരകൃഷിയായിട്ടാണ് ഈയിനം കൃഷിചെയ്തുവരുന്നത്.


</doc>
<doc id="183565" url="https://ml.wikipedia.org/wiki?curid=183565" title="കറുത്തചമ്പാവ്">
കറുത്തചമ്പാവ്

തെക്കൻ കേരളത്തിലെ ഒരു തനത് നെല്ലിനമാണ് കറുത്തചമ്പാവ്. കറുത്തചമ്പാവിന് കറുത്ത ധാന്യവും കറുപ്പുകലർന്ന ചുവപ്പുനിറത്തോടുകൂടിയ തവിടും കറുത്ത കാമ്പുമാണുള്ളത്.120 ദിവസമാണ് ഈയിനം നെല്ലിന്റെ മൂപ്പ്. ഇതിൽ ഇരുമ്പിന്റെ അംശം കൂടുതലുണ്ടെന്നുവേണം കരുതാൻ. കറുത്ത ചെമ്പാവിന്റെ പൊടിച്ച ധാന്യം കൊണ്ടുണ്ടാക്കുന്ന കുഴമ്പ് തലകറക്കം, ഛർദ്ദി, വയറുവേദന എന്നിവയ്ക്കുള്ള ചികിത്സക്കായി ഉപയോഗിക്കുന്നു.



</doc>
<doc id="183568" url="https://ml.wikipedia.org/wiki?curid=183568" title="എബ്രഹാം കിഡൂനെയിയ">
എബ്രഹാം കിഡൂനെയിയ

കത്തോലിക്കാ സഭയിലെ ഒരു വിശുദ്ധനാണ് എബ്രഹാം കിഡൂനെയിയ (വിശുദ്ധ എബ്രഹാം) 296-366. എ.ഡി. 296-നോടടുത്ത് സിറിയയിലെ എദേസയിൽ ജനിച്ചു. ചെറുപ്പത്തിൽതന്നെ വീട്ടുകാരുടെ സമ്മർദ്ദത്താൽ ഏബ്രഹാം വിവാഹിതനാകാൻ നിർബന്ധിതനായി. അതിനാൽ വിവാഹസംബന്ധമായ ചടങ്ങുകൾക്കിടയിൽ അദ്ദേഹം ഓടിയോളിച്ചു. ഒരു കെട്ടിടത്തിൽ പ്രവേശിച്ച് അവിടെ ഒളിവിൽ പാർത്തു. ആത്മീയ ജീവിതമാണ് തന്റെ ആഗ്രഹമെന്നു വീട്ടുകാരോട് പല തവണ അഭ്യർഥിച്ചിരുന്നു. ഒടുവിൽ വീട്ടുകാർ എബ്രാഹമിന്റെ ആഗ്രഹത്തിനു സമ്മതമറിയിച്ചു. പിന്നീട് പത്തുവർഷങ്ങൾക്കു ശേഷം എഡെസയിലെ ബിഷപ്പ് ഏബ്രഹാമിനെ ആ കെട്ടിടത്തിൽ നിന്നും പുറത്തിറക്കുന്നതു വരെ അദ്ദേഹം അവിടെ പ്രാർഥനയിലും ഉപവാസത്തിലും കഴിഞ്ഞു. 

പിന്നീട് ബിഷപ്പിന്റെ നിർബന്ധപ്രകാരം എബ്രഹാം കിഡുന എന്ന കുഗ്രാമത്തിലേക്ക് പ്രേഷിതപ്രവർത്തനത്തിനായി യാത്രയായി. അവിടെ പുതിയ ദേവാലയം പണിയുകയും പ്രദേശവാസികളെ ക്രൈസ്തവവിശ്വാസത്തിലേക്കു നയിക്കുകയും ചെയ്തു. വിജയകരമായ എബ്രഹാമിന്റെ കിഡുനയിലെ പ്രവർത്തനമാണ് അദ്ദേഹത്തിന് "ഏബ്രഹാം കിഡൂനെയിയ" എന്ന നാമം നൽകിയത്. വീണ്ടും തന്റെ മുറിയിൽ പ്രവേശിച്ച എബ്രഹാം, പിന്നീട് വിശുദ്ധയായി മാറിയ മേരി എന്ന യുവതിയെ ക്രിസ്തുവിലേക്ക് നയിക്കാനായി മാത്രമാണ് മുറിയിൽ നിന്നും പുറത്തിറങ്ങിയത്. ഒരു പട്ടാളക്കാരന്റെ വേഷം ധരിച്ചെത്തിയ എബ്രഹാം മേരിയുടെ അടുക്കലെത്തി അവൾ ചെയ്ത പാപങ്ങളെ കുറിച്ചു വ്യക്തമായി മനസ്സിലാക്കിക്കൊടുക്കുകയും ദൈവികമായ ജീവിതത്തിലേക്ക് മേരിയെ നയിക്കുകയും ചെയ്തു. മേരിയുടെ ജീവിതവുമായി ബന്ധപ്പെടുത്തി എബ്രഹാമിനെക്കുറിച്ച് സൂചനകൾ നൽകുന്നുണ്ട്. എ.ഡി. 366-ൽ എബ്രഹാം ഏഷ്യാ മൈനറിലെ ട്രോഡിൽ വെച്ച് അന്തരിച്ചു.



</doc>
<doc id="183571" url="https://ml.wikipedia.org/wiki?curid=183571" title="എരുമക്കാരി">
എരുമക്കാരി

തൃശൂർ-എറണാകുളം ഭാഗങ്ങളിൽ നിലവിലിരുന്ന ഒരു ഔഷധനെൽവിത്താണ് എരുമക്കാരി. തെക്കൻ കേരളത്തിന്റെ തനതു ഇനമായ ഈയിനത്തിന് 120-130 ദിവസമാണ് മൂപ്പ്. വിരിപ്പുസമയത്ത് കരപ്രദേശങ്ങളിൽ കൃഷിചെയ്തിരുന്ന ഈയിനം നെല്ലിന്റെ മണികൾക്ക് കറുത്ത നിറമാണ്.തവിടോടെ പൊടിച്ച് ഉപയോഗിക്കാവുന്ന ഈയിനം മരുന്നായും ഉപയോഗിക്കാം. കഫത്തിന്റെ ചികിത്സക്കാണ് ഇത് സാധാരണ ഉപയോഗിച്ചിരുന്നത്. .

http://www.karshikakeralam.gov.in/html/keralakarshakan/august04_06a.html


</doc>
<doc id="183576" url="https://ml.wikipedia.org/wiki?curid=183576" title="അന്നൂരി">
അന്നൂരി

ഒരു വന്യ ഇനം നെൽവിത്താണ് അന്നൂരി. കാനി വിഭാഗത്തിൽപ്പെട്ട ആദിവാസികൾ വസൂരിയുടെ ചികിത്സക്കായി ഇത് ഉപയോഗിച്ചിരുന്നു.


</doc>
<doc id="183578" url="https://ml.wikipedia.org/wiki?curid=183578" title="ചോമാല">
ചോമാല

ഒരു സുഗന്ധനെല്ലിനമാണ് ചോമാല. സുഗന്ധമില്ലാത്ത ചോമാലയും പ്രചാരത്തിലുണ്ട്. ചോമാല നെല്ല്ലിനത്തിന് ചുവപ്പുകലർന്ന വെള്ളനിറവും അരിക്ക് വെളുപ്പുമിറവുമാണ്. 160-180 ദിവസം മൂപ്പെത്തുന്ന ചോമാല കരകൃഷിക്ക് അനുയോജിച്ചതാണ്. പെട്ടെന്ന് ചാഞ്ഞ് വീഴാൻ സാധ്യതയുള്ള ചോമാല നെല്ലിന്റെ കൃഷി അത്ര വ്യാപകമല്ല.

http://www.karshikakeralam.gov.in/html/keralakarshakan/august04_06a.html


</doc>
<doc id="183584" url="https://ml.wikipedia.org/wiki?curid=183584" title="പത്താം പീയൂസിന്റെ സഭ">
പത്താം പീയൂസിന്റെ സഭ

പാരമ്പര്യവാദികളായ കത്തോലിക്കാ പുരോഹിതരുടെ ഒരു അന്താരാഷ്ട്രസമൂഹമാണ് പത്താം പീയൂസിന്റെ സഭ (Society of Saint Pius X). SSPX എന്ന ചുരുക്കപ്പേരിലും ഈ സമൂഹം അറിയപ്പെടുന്നു. 1970-ൽ ഫ്രഞ്ചുകാരനായ മാർസെൽ ലെഫെബ്‌വ്രെ മെത്രാപ്പോലീത്ത സ്ഥാപിച്ചതാണിത്. "വിശുദ്ധ പത്താം പീയൂസിന്റെ പുരോഹിതസാഹോദര്യം" (Priestly Fraternity of St.Pius X) എന്നാണ് ഇതിന്റെ ഔദ്യോഗികനാമം.

വത്തിക്കാനുമായി കലഹിച്ചു നിന്ന ഈ തീവ്രയാഥാസ്ഥിതിക വിഭാഗവുമായി പുനരൈക്യപ്പെടാനുള്ള ശ്രമങ്ങൾ ഉപേക്ഷിക്കപ്പെട്ടിട്ടില്ല. മാർപ്പാപ്പായുടെ അനുമതിയില്ലാത സഭാസ്ഥാപകനായ ലെഫെബ്‌വ്രെ മെത്രാപ്പോലീത്ത 1988-ൽ മെത്രാൻ പദവിയിലേക്കുയർത്തിയ നാലു സഭാംഗങ്ങളുടെ സഭാഭ്രഷ്ട് ബെനഡിക്ട് 16-ആമൻ മാർപ്പാപ്പ 2009-ൽ പിൻവലിച്ചിരുന്നു. എങ്കിലും, അച്ചടക്കസംബന്ധമായതെന്നതിനുപരി വിശ്വാസപരമായ കാരണങ്ങളാൽ, പത്താം പീയൂസിന്റെ സഭക്ക് കാനോനികസാധുത ഇല്ലെന്നും അതിനാൽ, ആ സഭയിലെ പുരോഹിതശുശ്രൂഷകൾ കത്തോലിക്കാസഭയിൽ സാധുവല്ലെന്നും ബെനഡിക്ട് പതിനാറാമൻ മാർപ്പാപ്പ വ്യക്തമാക്കിയിട്ടുണ്ട്. 

എന്നാൽ ഈ വിഷയത്തിൽ കത്തോലിക്കാസഭയുടെ നേതൃത്വം, അക്ഷരാർത്ഥത്തിലുള്ള ഔദ്യോഗിക നിലപാടും, പ്രയോഗത്തിൽ അതിനു വിപരീതമായ അനൗദ്യോഗിക നിലപാടും ചേർന്ന ഇരുമുനനയമാണ് (two-pronged policy) പിന്തുടരുന്നതെന്ന് പത്താം പീയൂസ് സഭ കരുതുന്നു. ലിഖിതപ്രസ്താവനയ്ക്കു വിപരീതമായി പത്താം പീയൂസ് സഭയുടെ നിയമപരവും സാധുവുമായ അസ്തിത്വം അംഗീകരിക്കുന്ന പ്രായോഗിക നടപടികൾ മാർപ്പാപ്പ സ്വീകരിച്ചിട്ടുണ്ടെന്ന് അവർ വിശദീകരിക്കുന്നു.


</doc>
<doc id="183586" url="https://ml.wikipedia.org/wiki?curid=183586" title="ടൂവമോട്ടു ദ്വീപസമൂഹം">
ടൂവമോട്ടു ദ്വീപസമൂഹം

ദക്ഷിണ പസിഫിക് സമുദ്രത്തിലെ ഒരു പവിഴ ദ്വീപസമൂഹമാണ് ടൂവമോട്ടു ദ്വീപസമൂഹം. ഫ്രാൻസിന്റെ അധീനതയിലുള്ള ഫ്രഞ്ച് പോളിനേഷ്യയുടെ ഭാഗമാണ് ഈ ദ്വീപസമൂഹം. തെക്കേ അക്ഷാമ്ശം- 14 - 25; -യ്ക്കും പടിഞ്ഞാറേ രേഖാംശം 135 - 149 യ്ക്കും മധ്യേ സ്ഥിതിചെയ്യുന്നു.

എഴുപത്തിയെട്ട് പവിഴപ്പുറ്റുകളുടെ രണ്ടു സമാന്തര നിരകൾ ഉൾപ്പെട്ട ടൂവമോട്ടു ദ്വീപസമൂഹത്തിന് 690 ചതുരശ്രകിലോമീറ്റർ വിസ്തീർണമുണ്ട്. സൊസൈറ്റി ദ്വീപസമൂഹത്തിന് വടക്കും കിഴക്കുമായാണ് ടൂവമോട്ടു ദ്വീപസമൂഹത്തിന്റെ സ്ഥാനം. റങ്ഗിറാവ, ഹാവോ , ടൂറിയ എന്നിവ ഈ ദ്വീപസമൂഹത്തിലെ ജനസാന്ദ്രതയേറിയ അറ്റോളുകളാണ്. ദ്വീപസമൂഹത്തിന്റെ തെക്കുകിഴക്കു ഭാഗത്തുള്ള മുറുറോവ (Mururoa), ഫങ്ഗാറ്റോഫ (Fangatoufa) അറ്റോളുകൾ 1966 മുതൽ ഫ്രഞ്ച് അണ്വായുധ പരീക്ഷണങ്ങൾക്കായി ഉപയോഗിക്കപ്പെടുന്നു. 1964ലാണ് പ്രാദേശിക അസംബ്ലി ഇവയെ ഫ്രാൻസിന് കൈമാറിയത്. പോളിനേഷ്യരാണ് ദ്വീപസമൂഹത്തിലെ പ്രധാന ജനവിഭാഗം. കടൽ കയറിക്കിടക്കുന്ന മണൽ നിറഞ്ഞ പ്രദേശങ്ങളിൽ ഉപ്പു കലർന്ന വെള്ളമാണുള്ളത്. വളരെ കുറച്ചു സസ്യങ്ങൾ മാത്രമേ ഇവിടെ വളരുന്നുള്ളു. തെങ്ങ് കൃഷിക്കാണ് ഇവിടെ പ്രാമുഖ്യം. പ്രധാന കയറ്റുമതി ഉത്പന്നമായ കൊപ്രയെ കൂടാതെ വിറകിനും നാരിനും പാനീയങ്ങൾക്കും വേണ്ടി ജനങ്ങൾ തെങ്ങ് കൃഷിയെ ആശ്രയിക്കുന്നു. തെങ്ങിനു പുറമേ പൻഡുനാസ് (Pandunas), ശീമച്ചക്ക എന്നിവയും ഇവിടെ കൃഷി ചെയ്യുന്നുണ്ട്. പവിഴമാണ് ധനാഗമമാർഗ്ഗത്തിന്റെ മറ്റൊരു പ്രധാന സ്രോതസ്സ്. മുമ്പ് മുത്തു ശേഖരണത്തിൽ പ്രസിദ്ധമായിരുന്നെങ്കിലും അടുത്ത കാലത്ത് മുത്തുത്പാദനം ഗണ്യമായി കുറഞ്ഞിട്ടുണ്ട്. കടൽ വിഭവങ്ങളുടെ ഉപയോഗവും ഏറെ വർധിച്ചിരിക്കുന്നു.

ടൂവമോട്ടു ദ്വീപസമൂഹം പമോട്ടു, ലോ, ഡേഞ്ചറസ് എന്നീ പേരുകളിലും അറിയപ്പെടുന്നുണ്ട്. താഴ്ന്നതും കണ്ടെത്താൻ ബുദ്ധിമുട്ടുള്ളതുമായ പവിഴപ്പുറ്റുകളുടെ ഉപസ്ഥിതിമൂലം ഈ ഭാഗത്ത് കപ്പൽ സഞ്ചാരം സുഗമമല്ല. ഇടയ്ക്കിടെ ഉണ്ടാകാറുള്ള ഉഷ്ണമേഖലാ കൊടുങ്കാറ്റുകൾ ഈ ദ്വീപസമൂഹത്തിൽ വൻ നാശനഷ്ടങ്ങൾ വരുത്താറുണ്ട്.

1606-ൽ സ്പെയിൻകാരാണ് ദ്വീപുകൾ ആദ്യമായി കണ്ടെത്തിയത്. 1881-ൽ ഫ്രാൻസിന്റെ അധീനതയിലാകുന്നതുവരെ ഒരു ഗോത്രരാജാവാണ് ഇവിടം ഭരിച്ചിരുന്നത്. 1947-ൽ പെറു തീരത്തു നിന്നാരംഭിച്ച പ്രസിദ്ധമായ ചങ്ങാടയാത്ര (കോൺ-തികി)ടുവമോട്ടു ദ്വീപസമൂഹത്തിലെ റാറോയിയ (Raroia)യിലാണ് അവസാനിച്ചത്. ടുവമോട്ടുവിലെ ഫ്രഞ്ചുഭരണാസ്ഥാനം ആപതാകി (Apataki)യിൽ പ്രവർത്തിക്കുന്നു.



</doc>
<doc id="183589" url="https://ml.wikipedia.org/wiki?curid=183589" title="പട്ടുനൂൽപ്പുഴു">
പട്ടുനൂൽപ്പുഴു

മനുഷ്യർ വളർത്തുന്ന "ബോംബിക്സ് മോറി" എന്ന പട്ടുശലഭങ്ങളുടെ ജീവിതചക്രത്തിലെ പുഴുഘട്ടമാണ് പട്ടുനൂൽപ്പുഴു. പട്ടുനൂലിന്റെ മുഖ്യ ഉല്പാദകർ എന്നനിലയിൽ സാമ്പത്തികപ്രാധാന്യമുള്ള ജീവികളാണിവ. വെൺമൾബറി ചെടിയുടെ ഇലകളാണ് ഇവയുടെ ഇഷ്ടാഹാരമെങ്കിലും ഏതു മൾബെറിച്ചെടിയുടെ ഇലകളും ഒസാഞ്ച് നാരങ്ങയുടെ ഇലകളും ഇവ ആഹരിക്കും. മനുഷ്യനിർമ്മിതമായ സാഹചര്യങ്ങളെ ആശ്രയിച്ചു മാത്രമാണ് ഇവയുടെ പ്രത്യുല്പാദനം. 

പട്ട് ഉല്പാദിപ്പിക്കാനായി പട്ടുനൂൽപ്പുഴുക്കളെ വളർത്തുന്ന സമ്പ്രദായം 5000 വർഷം മുൻപെങ്കിലും ചൈനയിൽ തുടങ്ങിയതാണ്. അവിടന്ന് അത് കൊറിയ, ജപ്പാൻ എന്നിവിടങ്ങളിലും പിന്നീട് ഇന്ത്യയിലും പാശ്ചാത്യനാടുകളിലും പ്രചരിച്ചു. ഉത്തരേന്ത്യ, ചൈന, കൊറിയ, ജപ്പാൻ, കിഴക്കൻ റഷ്യ എന്നിവിടങ്ങളിൽ പ്രകൃതിയിൽ വളരുന്ന "ബൊംബാക്സ് മന്താരിന" എന്ന പുഴുവിൽ നിന്നാണ് പട്ടുനൂൽപ്പുഴു വേർതിരിഞ്ഞു വന്നത്. മനുഷ്യർ വളർത്തുന്ന പട്ടുനൂൽപ്പുഴുവിന്റെ പൂർവികർ ചൈനയിൽ നിന്നാണ്. 

നവീനശിലായുഗത്തിനു മുൻപ് പട്ടുനൂൽപ്പുഴുക്കളെ വളർത്തിയിരിക്കാൻ സാദ്ധ്യതയില്ല: സിൽക്കു നാരിൽ നിന്ന് വൻതോതിൽ പട്ടു നിർമ്മിക്കാനുള്ള ഉപകരണങ്ങൾ അതിനു മുൻപ് വികസിച്ചിരുന്നില്ല. മനുഷ്യർ വളർത്തുന്ന "ബൊംബാക്സ് മോറി" എന്ന ഇനത്തിലും പ്രകൃതിയിൽ വളരുന്ന "ബൊംബാക്സ് മന്താരിന" എന്ന ഇനത്തിലും പെട്ട ശലഭങ്ങൾ ഇണചേർന്ന് സങ്കരജീവികൾ ഉണ്ടാവുക സാദ്ധ്യമാണ്.

പ്ട്ടുനൂൽപ്പുഴു സ്വന്തംശരീരത്തിൽ നിന്ന് ഉണ്ടാവുന്ന പ്ട്ടുനൂലുകൊണ്ട് പുഴുപ്പോതി ഉണ്ടാക്കി സമാധിയിരിക്കും. 300 മീറ്ററോളാം നീളാമുള്ള നൂലുകൊണ്ട് മൂന്നു ദിവസംകൊണ്ടാണ് പുഴുപ്പൊതി ഉണ്ടാക്കുന്നത്.1-12 ദിവസംകൊണ്ട് പുഴു നിശാശലഭമായി പുറത്തുവരും. ഈ ശമയത്ത് കൂട് പൊട്ടിച്ചാണ് പുറത്തുവരുന്നത്. അപ്പോൾ ഒറ്റ നൂളായികിട്ടാൻ സാദ്ധ്യതയില്ലാത്തതിനാൽ അതിനുമുമ്പേ ചൂടുവെള്ളമോ വ്ഇഷവായുവോ ഉപ്യോഗിച്ച് സമാധിയിലുള്ള പുഴുവിനെ കൊന്ന് നൂൽ എടുക്കുകയാണ് ചെയ്യുന്നത്.



</doc>
<doc id="183593" url="https://ml.wikipedia.org/wiki?curid=183593" title="ദ് ടെംപെസ്റ്റ്">
ദ് ടെംപെസ്റ്റ്

ഇംഗ്ലീഷ് നാടകകൃത്തും കവിയുമായ വില്യം ഷേക്സ്പിയർ (1564-1616) 1611-ൽ രചിച്ച ശുഭപര്യവസായിയായ നാടകമാണ് ദ് ടെംപെസ്റ്റ്. ഏതു കലയ്ക്കാണോ വിശ്വമഹാകവി അനിതരസാധാരണമായ ചാരുത പകർന്നത്, ആ കലയ്ക്കു നേരെ തിരിഞ്ഞ് അദ്ദേഹം മുഴക്കുന്ന ഹംസഗീതം എന്ന വിശേഷണമാണ് ടെംപെസ്റ്റിനു നൽകപ്പെടുന്ന നിർവചനങ്ങളിൽ പ്രഥമം. പ്രോസ്പെറോ എന്ന മുഖ്യകഥാപാത്രം മാന്ത്രികലോകത്തോടു ചൊല്ലുന്ന വിടവാങ്ങലിൽ നാടകലോകത്തു നിന്നുള്ള ഷേക്സ്പിയറുടെ വിടവാങ്ങൽ ഗീതമാണ് അനുരണനം ചെയ്യുന്നതെന്ന് നാടകവിദഗ്ദ്ധർ ചൂണ്ടിക്കാട്ടുന്നു.

ഷേക്സ്പിയർ രചിച്ച അവസാനത്തെ നാടകമാണ് ടെംപെസ്റ്റ് എന്നു കരുതപ്പെടുന്നു. കൊടുങ്കാറ്റിനെ തുടർന്നുണ്ടായ കപ്പൽച്ചേതത്തിൽപ്പെട്ട് മാന്ത്രികശക്തിക്ക് അടിപ്പെട്ട ഒരു ദ്വീപിൽ ചെന്നുപെടുന്ന രാജകീയ സഞ്ചാരികൾക്ക് അവിടെ ഉണ്ടാകുന്ന അനുഭവപരമ്പരയാണ് ഈ നാടകത്തിന്റെ പ്രമേയം. ഒരു ഇംഗ്ലീഷ് കപ്പൽ ബെർമുഡാ ദ്വീപുകൾക്കു സമീപം തകർന്നുപോവുകയും അതിലെ ജീവനക്കാർ ഒരു ശൈത്യകാലം മുഴുവൻ അവിടത്തെ വിവിധ ദ്വീപുകളിൽ അലഞ്ഞുതിരിഞ്ഞ ശേഷം സ്വദേശത്ത് മടങ്ങിയെത്തുകയും ചെയ്തു. അവരുടെ അപ്രതീക്ഷിതമായ രക്ഷപ്പെടലിനെക്കുറിച്ചുള്ള റിപ്പോർട്ടുകൾ 16-ആം നൂറ്റാണ്ടിന്റെ അവസാനം ഇംഗ്ലണ്ടിൽ വളരെ വാർത്താപ്രാധാന്യം നേടി. ടെംപെസ്റ്റ് രചിക്കുവാനുണ്ടായ മുഖ്യപ്രേരണ ഈ സംഭവം ആയിരുന്നിരിക്കാം. സമകാലിക പ്രാധാന്യം മാത്രം ലഭിക്കുമായിരുന്ന ഒരു പ്രമേയം ഉപയോഗിച്ച് എക്കാലത്തെയും പ്രേക്ഷകർക്ക് ആസ്വാദ്യമാകത്തക്കവണ്ണം ഒരു നാടകം ചമച്ചെടുത്തു എന്നതിലാണ് ഷേക്സ്പിയറിന്റെ വൈഭവം നാം കാണുന്നത്. നാടുകടത്തപ്പെട്ട പണ്ഡിതനും മാന്ത്രികനുമായ ഒരു ഭരണാധികാരിയുടെ ചരിത്രം പഴങ്കഥകളിലും ഇറ്റാലിയൻ ശുഭാന്തനാടകങ്ങളിലും നിന്ന് ഷേക്സ്പിയർ തിരഞ്ഞുപിടിച്ചെടുത്തിരിക്കാം. ഈ ഭരണാധികാരിക്ക് സുന്ദരിയായ ഒരു മകളുമുണ്ടായിരുന്നു. ഒരു ശത്രുരാജാവിന്റെ മകനെക്കൊണ്ട് അവളെ വിവാഹം കഴിപ്പിക്കുവാൻ ആ ജ്ഞാനി പദ്ധതി ഇടുകയും അതിൽ വിജയിക്കുകയും ചെയ്തു. ഈ നാടകക്രിയയെ അതിജീവിച്ച് അതിലെ മുഖ്യകഥാപാത്രങ്ങളെ മാന്ത്രികദ്വീപിന്റെ പശ്ചാത്തലത്തിൽക്കൊണ്ടുവന്ന് അവർക്കു മജ്ജയും മാംസവും നൽകി ചേതോഹരമായ ഒരു സൃഷ്ടി അരങ്ങിലെത്തിക്കുകയാണ് ടെംപെസ്റ്റിലൂടെ എയ്വൺ നദിയുടെ തീരത്തുള്ള സ്ട്രാറ്റ്ഫഡിൽ നിന്നെത്തിയ നാടകക്കാരൻ ചെയ്തിരിക്കുന്നത്

നാടകങ്ങളിലെ കാലാന്വിതി(Unite of time) പാലിക്കുന്ന ഏക ഷേക്സ്പിയർ നാടകമാണ് ടെംപെസ്റ്റ്. ഇദ്ദേഹത്തിന്റെ ഹ്രസ്വമായ നാടകങ്ങളിൽ ഒന്നാണിത്. പ്രകൃതി തന്റെ ക്രൂരത മുഴുവൻ കാട്ടിയ ഒരു കൊടുങ്കാറ്റിൽ കപ്പൽ തകർന്നുപോയ നെയ്പ്പിൾ സിലെ രാജാവായ അലോൺസോ, അദ്ദേഹത്തിന്റെ പുത്രൻ ഫെർഡിനാൻഡ്, അലോൺസോയുടെ സഹോദരൻ സെബാസ്റ്റ്യൻ, ജ്യേഷ്ഠനായ പ്രോസ്പെറോയെ പുറത്താക്കി മിലാനിലെ ഡ്യൂക്ക് പദവി തട്ടിയെടുത്ത അന്റോണിയോ എന്നിവർ പ്രോസ്പെറോയും പുത്രി മിറാൻഡയും നിവസിക്കുന്ന മാന്ത്രികദ്വീപിലെത്തുന്നു. പഠനത്തിലും മനനത്തിലും മുഴുകിയിരുന്ന തന്നെ പുറത്താക്കി പന്ത്രണ്ടു വർഷങ്ങൾക്കുമുമ്പ് അധികാരം അന്റോണിയോ എങ്ങനെ കയ്യടക്കി എന്നും ഇതിനിടയിൽ പ്രോസ്പെറോ പുത്രിയെ അറിയിച്ചു. അന്ന് മൂന്നു വയസ്സുണ്ടായിരുന്ന മിറാൻഡയെയും അവളുടെ പിതാവിനെയും ഒരു ബോട്ടിലാക്കി ശത്രുക്കൾ കടലിൽ തള്ളി. ഒരു നിയാപോളിറ്റൻ പ്രഭുവായ ഗൊൻസാലോ ഭക്ഷണവും വസ്ത്രവും നൽകി അവരെ രക്ഷിച്ചു. മാന്ത്രിക പഠനത്തിൽ മുഴുകി കാലം കഴിച്ച് പ്രഭു പദവി തന്നെ സ്വസഹോദരന്റെ കരാളഹസ്തങ്ങൾക്കേൽപിച്ചുകൊടുത്ത് ഒടുവിൽ അയാളുടെ മുമ്പിൽ അടിയറവു പറയേണ്ടിവന്ന പ്രോസ്പെറോയ്ക്ക് ചെറിയൊരു ഭാഗ്യം കൂടി ഉണ്ടായി. അദ്ദേഹത്തിന്റെ വിലപ്പെട്ട ഗ്രന്ഥങ്ങൾക്കൂടി ബോട്ടിലെത്തിക്കാൻ ഗൊൻസാലോ ശ്രദ്ധവച്ചു. ഒടുവിൽ ഒരു ദ്വീപിൽ സുരക്ഷിതരായി അവർ എത്തിച്ചേർന്നു. ഒരിക്കൽ സിക്കറാക്സ് എന്ന ദുർമന്ത്രവാദിനിയുടെ ആവാസസ്ഥാനമായിരുന്നു അത്. ഇന്നവൾ ജീവിച്ചിരിപ്പില്ല. ഒരുകൂട്ടം കപ്പൽ സഞ്ചാരികളാണ് ഗർഭിണിയായിരുന്ന അവളെ അവിടെ തള്ളിയത്. അവൾ ജന്മംകൊടുത്ത കാലിബൻ എന്ന വിചിത്രജീവിയും അവൾ തടവിലാക്കിയിരുന്ന ഏറിയൽ എന്ന മായാരൂപവുമാണ് അവിടത്തെ നിവാസികൾ. തന്റെ അടിമയായിവർത്തിക്കുന്ന കാലിബനെ സംസ്ക്കാരസമ്പന്നനാക്കാൻ പ്രോസ്പെറോ നടത്തിയ ശ്രമം വിഫലമായി. അദ്ദേഹം ഏറിയലിന് സിക്കറാക്സിന്റെ തടവിൽ നിന്ന് പിന്നീട് മോചനം നൽകി. എന്നാൽ അദ്ദേഹത്തെ സേവിക്കാൻ ഏറിയൽ ബാധ്യസ്ഥനായിരുന്നു. അവന് ക്രമേണ സ്വാതന്ത്ര്യം നൽകാമെന്ന പ്രോസ്പെറോയുടെ വാഗ്ദാനമാണ് ഏറിയലിന്റെ പ്രതീക്ഷ. ദ്വീപിൽ ചെലവഴിച്ച ഒരു വ്യാഴവട്ടംകൊണ്ട് മാന്ത്രികകലയിൽ നല്ല അവഗാഹം നേടിയിരുന്ന പ്രോസ്പെറോ മന്ത്രശക്തിയാൽ ഉയർത്തിയ കൊടുങ്കാറ്റാണ് അലോൺസോ, ഫെർഡിനാൻഡ്, അന്റോണിയോ തുടങ്ങിയവരെ ആ ദ്വീപിലെത്തിച്ചത്. ഒട്ടേറെ സംഭവങ്ങൾക്കുശേഷം പ്രോസ്പെറോയുടെ സഹോദരന് മാനസാന്തരം ഉണ്ടാകുകയും അയാൾ ഭരണാധികാരം ജ്യേഷ്ഠന് തിരിച്ചുനൽകുകയും ചെയ്യുന്നു. ഇതിനിടയിൽ ഫെർഡിനാൻഡും മിറാൻഡയും പ്രണയബദ്ധരായിക്കഴിഞ്ഞിരുന്നു. ഫെർഡിനാൻഡിന് മിറാൻഡയോടുള്ള വികാരം ആത്മാർഥമാണോ എന്നറിയാൻ ഏറെ പരീക്ഷണങ്ങൾക്ക് പ്രോസ്പെറോ അയാളെ വിധേയനാക്കുകയും ചെയ്യുന്നു. മറ്റു കഥാപാത്രങ്ങൾക്കും പല അഗ്നിപരീക്ഷകളും നേരിടേണ്ടിവന്നു. കപ്പൽയാത്രക്കാരും ജീവനക്കാരുമെല്ലാം പരസ്പരം കണ്ടുമുട്ടി. അപകടത്തിൽപ്പെട്ട കപ്പലും അത്ഭുതകരമാംവിധം കേടുപാടു തീർത്തുകിട്ടി എന്നാണ് കപ്പിത്താന്റെയും അമരക്കാരന്റെയും റിപ്പോർട്ട്. പിറ്റേദിവസം രാവിലെ നെയ്പ്പിൾസിലേക്ക് പുറപ്പെടാം എന്നും അവിടെ ഫെർഡിനാൻഡ് - മിറാൻഡമാരുടെ വിവാഹച്ചടങ്ങുകൾക്കുശേഷം താൻ മിലാനിലേക്കു മടങ്ങുമെന്നും പ്രോസ്പെറോ പ്രഖ്യാപിക്കുന്നു. കാലിബൻ കാട്ടിയ വിക്രിയകൾക്കു മാപ്പും ഏറിയലിന് അവൻ ദീർഘകാലമായി മോഹിച്ചിരുന്ന സ്വാതന്ത്ര്യവും അദ്ദേഹം നൽകി.

അരങ്ങിനെ കിടിലം കൊള്ളിക്കുന്ന നാടകക്രിയ ഒന്നും ടെംപെസ്റ്റിലില്ലെങ്കിലും എല്ലാത്തരം പ്രേക്ഷകരെയും രസിപ്പിക്കുന്ന പല ഘടകങ്ങളും ഇതിലുണ്ട്. സുന്ദരമായ ഗാനങ്ങൾക്ക് ഒപ്പമുള്ള നൃത്തം, അന്നത്തെ നാടകവേദിയുടെ പരിമിതികളിൽ നിന്നുകൊണ്ടുതന്നെ ഒരുക്കിയ വിസ്മയാവഹങ്ങളായ ദൃശ്യാവിഷ്ക്കാരങ്ങൾ, കാലിബനും മദ്യപിച്ചു മതികെട്ട പാചകക്കാരനും വിദൂഷകനും ചേർന്ന് അവതരിപ്പിക്കുന്ന കോമാളിത്തരങ്ങൾ, ഫെർഡി നാൻഡ്-മിറാൻഡമാരുടെ പ്രണയകഥ, ഇവയെല്ലാം നിയന്ത്രിക്കുകയും നയിക്കുകയും ചെയ്യുന്ന ജ്ഞാനിയും ദയാലുവും നീതിജ്ഞനും പക്വമതിയുമായ പ്രോസ്പെറോ- എന്നിങ്ങനെ ഈ നാടകത്തെ നിത്യപ്രിയമാക്കുന്ന ഘടകങ്ങൾ ഒട്ടേറെയുണ്ട്.

പ്രേക്ഷകനു മാത്രമല്ല വായനക്കാരനും ടെംപെസ്റ്റ് ഒരനുഭവമാണ്. ഭാവനയുടെ അത്ഭുതലോകത്തു വിഹരിക്കുന്ന വിചാരശീലനായ വായനക്കാരനു മുമ്പിൽ മറക്കാനാവാത്ത ഭംഗിയോടെ നിലകൊള്ളുന്ന കവിതാമാധുരി, മാനസാന്തരം, മാപ്പുകൊടുക്കൽ എന്നീ ആശയങ്ങൾക്കു മുൻതൂക്കം നൽകുന്ന തത്ത്വചിന്താപദ്ധതി, അടിമയും ഉടമയും തമ്മിലുള്ള വ്യത്യാസം എന്തെന്നു വിളിച്ചോതുന്ന പ്രോസ്പെറോയുടെ ഏറിയൽ- കാലിബന്മാരോടുള്ള ബന്ധം, "പുതിയലോക"ത്തിന് ('New World') മാത്രം സ്വന്തമായ അത്ഭുതങ്ങൾ വിളിച്ചോതുന്ന ഏറിയലിനെയും കാലിബനെയും പോലുള്ളവരുടെ കഥാപാത്രാവിഷ്കാരം എന്നിവയെല്ലാം വായനക്കാരനു പുനർവായനയിൽ പോലും നവ്യമായ അനുഭൂതി പകരുന്നുണ്ട്. പ്രേക്ഷകനെയും വായനക്കാരനെയും ഒരേ അളവിൽ സ്വാധീനിക്കുന്ന ദൃശ്യാവിഷ്ക്കാരങ്ങളും ചിന്താപദ്ധതിയും ഈ കൃതിയെ കൂടുതൽ പ്രിയങ്കരമാക്കുന്നു. "Our revels now are ended" എന്നു തുടങ്ങുന്ന പ്രശസ്തമായ ഭാഗം പ്രോസ്പെറോയുടെ മാന്ത്രികലോകത്തോടുള്ള വിടവാങ്ങലിന് ഉപരി നാടകമേഖലയിൽ നിന്നുള്ള ഷേക്സ്പിയറിന്റെ വിരമിക്കൽ കുറിക്കുന്ന വാക്കുകളാണെന്നും സാഹിത്യവിമർശകർ കരുതുന്നു. വസ്തുത അങ്ങനെ അല്ലെന്നു വാദിക്കുന്നവരും ഇല്ലാതില്ല. മുകളിലുദ്ധരിച്ച ഭാഗം മനുഷ്യന്റെ ക്ഷണഭംഗുരമായ ജീവിതത്തിനുമേൽ ഷേക്സ്പിയർ നടത്തുന്ന അന്ത്യവിധിയാണെന്നും തന്നെ താനാക്കിയ നാടകവേദിക്കു ഷേക്സ്പിയർ നൽകുന്ന ഉപഹാരമാണെന്നും വിവിധ വാദഗതികൾ നിലവിലുണ്ട്. ഫെർഡിനാൻഡ്-മിറാൻഡമാരെ രസിപ്പിക്കാൻ നാടകത്തിൽ പ്രത്യക്ഷപ്പെടുന്ന മായാരൂപങ്ങൾ ഒരുക്കുന്ന നൃത്തസംഗീതവിരുന്നിനിടയിൽ ചേർത്തിട്ടുള്ള വിവാഹമംഗളാശംസകളെ വെല്ലുന്ന ആശംസകൾ ഇനിയും ഉണ്ടാകേണ്ടിയിരിക്കുന്നു. അത്ര ചേതോഹരങ്ങളാണവ. നാലാം അങ്കത്തിന്റെ ഒന്നാം രംഗത്തിൽ 156, 157, 158 എന്നീ വരികളിൽ ചേർത്തിട്ടുള്ള "We are such stuff/As dreams are made on and our little life/ Is rounded with a sleep എന്ന ഭാഗം അസ്ഥിരതയെ (mutability) പ്പറ്റിയുള്ള ഷേക്സ്പിയർ മോണഡി (monody) കളിൽ ഏറെ പ്രശസ്തിയാർജിച്ചതാണ് (മോണഡി ഒരു ഗായകൻ പാടിക്കഴിയുമ്പോൾ മറ്റുള്ളവർ പശ്ചാത്തലത്തിൽ നിന്ന് ഏറ്റുപാടാൻ ഉദ്ദേശിച്ചു രചിച്ചിട്ടുള്ള ഗാനം അല്ലെങ്കിൽ കവിത). മറ്റെന്തിനെയും നിഷ്പ്രഭമാക്കുന്ന 'കാലം' എന്ന ആശയത്തിനുള്ള സ്തുത്യുപഹാരം (tribute) കൂടിയായി ഈ വരികൾ പരിഗണിക്കപ്പെട്ടുവരുന്നു. 



</doc>
<doc id="183594" url="https://ml.wikipedia.org/wiki?curid=183594" title="ജീവിതത്തിന്റെ പുസ്തകം">
ജീവിതത്തിന്റെ പുസ്തകം

കെ.പി. രാമനുണ്ണിയുടെ ഒരു നോവലാണ് ജീവിതത്തിന്റെ പുസ്തകം. 2011-ലെ വയലാർ രാമവർമ സാഹിത്യ പുരസ്കാരം ഈ കൃതിക്കു ലഭിച്ചു. കാഞ്ഞങ്ങാടിന് സമീപമുള്ള ഒരു മുക്കവ ജനതയുടെ ജീവിത പശ്ചാത്തലത്തിലാണ് നോവൽ രചിച്ചിരിക്കുന്നത്. സ്ത്രീപുരുഷബന്ധത്തിന്റെ നീതികളെ നക്ഷത്രദീപ്തിയോടെ രാമനുണ്ണി ഈ നോവലിൽ ആലേഖനം ചെയ്തിരിക്കുന്നു. ഈ പുസ്തകത്തിൽ മുഴുവനും അശ്ലീലമാണെന്ന് നിരൂപകനായ എം.എം. ബഷീർ ആരോപിക്കുന്നു.


</doc>
<doc id="183603" url="https://ml.wikipedia.org/wiki?curid=183603" title="അനിയത്തി (ചലച്ചിത്രം)">
അനിയത്തി (ചലച്ചിത്രം)

1955 -ൽ നീലാ പ്രോഡക്ഷന്റെ ബാനറിൽ എം കൃഷ്ണൻനായർ സംവിധാനം ചെയ്ത മലയാളചലച്ചിത്രമാണു് അനിയത്തി സിനിമയുടെ നിർമ്മാണം തിരുനയനാർക്കുറിച്ചിയും സംഗീതം ബ്രദർ ലക്ഷ്മണനും ആയിരുന്നു. ഛായാഗ്രഹണം നിർവ്വഹിച്ചതു് എസ്.എൻ. മണി ചിത്രസംയോജനം കെ.പി. ജോർജും ചമയം സി.വി. ശങ്കറും നിർവ്വഹിച്ചു. തിരുനൈനാർകുറിച്ചി എഴുതിയ ഗാനങ്ങൾ ആലപിച്ചതു് പി. ലീല, കമുകറ പുരുഷോത്തമൻ, ശാന്താ പി. നായർ, രാധാദേവി, ആർ. രാജലക്ഷ്മി, അബ്ദുൽഖാദർ എന്നിവർ ചേർന്നാണു്.

ഗാനങ്ങൾ :തിരുനൈനാർകുറിച്ചി, ]<br>
ഈണം : ബ്രദർ ലക്ഷ്മണൻ,ദക്ഷിണാമൂർത്തി



</doc>
<doc id="183610" url="https://ml.wikipedia.org/wiki?curid=183610" title="വി.എൻ. രാജശേഖരൻ പിള്ള">
വി.എൻ. രാജശേഖരൻ പിള്ള

ഇന്ദിരാഗാന്ധി ഓപ്പൺയൂനിവേഴ്സിറ്റി (ഇഗ്നോ)യുടെയും മഹാത്മാഗാന്ധി സർവകലാശാലയുടെയും മുൻ വൈസ് ചാൻസലറാണ് വി.എൻ. രാജശേഖരൻ പിള്ള. ഇഗ്നോയുടെ റീജനൽ സെൻററും ദക്ഷിണേന്ത്യൻ കാമ്പസും തിരുവനന്തപുരത്ത് ആരംഭിച്ചത് ഡോ. രാജശേഖരൻ പിള്ളയുടെ കാലത്താണ്. സംസ്ഥാനത്തെ എട്ടോളം ശാസ്ത്രഗവേഷക സ്ഥാപനങ്ങൾക്ക് നേതൃത്വം നൽകുന്ന സംസ്ഥാന ശാസ്ത്രസാങ്കേതിക പരിസ്ഥിതി കൗൺസിലിന്റെ എക്സിക്യൂട്ടീവ് വൈസ് ചെയർമാൻ ആയിരുന്നു.


</doc>
<doc id="183613" url="https://ml.wikipedia.org/wiki?curid=183613" title="പരിരക്ഷണ ഛായാഗ്രാഹണം">
പരിരക്ഷണ ഛായാഗ്രാഹണം

പ്രകൃതിസംരക്ഷണത്തിനായി ലോകമാകെ ഉയർന്നുവരന്നുകൊണ്ടിരിക്കുന്ന പുതിയൊരു മാദ്ധ്യമമാണ് പരിരക്ഷണ ഛായാഗ്രഹണം(Conservation Photography). സമൂഹമനഃസാക്ഷിയെ ഉണർത്താനും വനം വന്യജീവിസംരക്ഷണത്തിന് ജനങ്ങളെ പ്രേരിപ്പിക്കാനും ഉള്ള ഛായാഗ്രഹണകൂട്ടായ്മയാണിത്. പരിരക്ഷണ ഛായാഗ്രഹണം ഇന്ന് വളർച്ചയുടെ പടവുകൾ താണ്ടുന്നു. സേവനസന്നദ്ധരായ ഒരുകൂട്ടം ആൾക്കാർ മാഫിയാ സംഘങ്ങളുടേയും മറ്റും കടുത്ത ഭീഷണികളെ വകവയ്ക്കാതെ വന്യതയ്ക്കുവേണ്ടി ശബ്ദമുയർത്തുന്ന ആഗോളപ്രതിഭാസമാണിത്. 1864 ൽ യോസ്മൈറ്റ് ദേശീയോദ്യാനത്തിന്റെ പിറവിയ്ക്ക് കാരണമായത് കാർളിട്ടോൺ വാട്കിൻസിന്റെ ഫോട്ടോഗ്രാഫുകളാണെന്ന് വിശ്വസിക്കപ്പെടുന്നു.
അന്വേഷണാത്മക പത്രപ്രവർത്തനം ഉൾപ്പെടെയുള്ള പ്രവർത്തനങ്ങളിലൂടെ സംസാരിക്കുന്ന ഫോട്ടോഗ്രാഫുകൾ വഴി സമൂഹമനഃസാക്ഷിയെ ഉണർത്തുന്ന വിമർശനങ്ങൾക്കും അതുവഴി പുരോഗതിയ്ക്കും പ്രകൃതിസംരക്ഷണത്തിനും സഹായിക്കുകാണ് പരിരക്ഷണ ഛായാഗ്രഹണത്തിന്റെ പ്രാധാന്യം.
എന്താണ് പരിരക്ഷണ ഛായാഗ്രഹണം?


</doc>
<doc id="183615" url="https://ml.wikipedia.org/wiki?curid=183615" title="കവളപ്പാറ കൊമ്പൻ">
കവളപ്പാറ കൊമ്പൻ

പഴയ തെക്കേ മലബാറിലെ വെങ്കിടങ്ങ് ശങ്കരനാരായണ എലിമെന്ററിസ്കൂളിൽ പഠിപ്പിച്ചിരുന്ന സി.സി. വർഗ്ഗീസ് എന്ന അദ്ധ്യാപകൻ എഴുതിയ ജനകീയകൃതിയാണ് കവളപ്പാറ കൊമ്പൻ. കവളപ്പാറ എന്ന വീട്ടിൽ വളർന്ന ഒരാനയെ പിന്നീട് കൂടൽ മാണിക്യം ദേവസ്വത്തിന് കൈമാറി. നിരവധി പേരെ വകവരുത്തിയ ഈ ആന തിരുവഞ്ചിക്കുളത്ത് എഴുന്നള്ളിയപ്പോൾ ഈശ്വരഭക്തനായിരുന്ന പാപ്പാൻ കുഞ്ഞനെ കുത്തിമലർത്തി. ഉത്സവം കലങ്ങുകയും ആനയെ വെടിവച്ചുകൊല്ലുകയും ചെയ്തു. പാവറട്ടിയിൽ പറമ്പന്തളി ക്ഷേത്രനടയ്ക്കെതിരെ റോഡരികിലെ കെട്ടിടം സി.സി.വർഗ്ഗീസ് മെമ്മോറിയൽ എന്നാണ് അറിയപ്പെടുന്നത്. ഇദ്ദേഹം ആലുങ്ങലെ മാഷായി കുട്ടികൾക്കിടയിൽ അറിയപ്പെട്ടിരുന്നു. ഇദ്ദേഹം എഴുതിയ കൊമ്പനാനയുടടേയും കുഞ്ഞൻപാപ്പാന്റേയും കഥയാണ് കവളപ്പാറ കൊമ്പൻ.
ചരിത്രം
ഒരു തലമുറയെ മുഴുവൻ പുളകം കൊള്ളിച്ച ആരാധ്യ കഥാപാത്രമായിരുന്നു കവളപ്പാറ കൊമ്പൻ. അന്നത്തെ നാട്ടിലെ ഏറ്റവും അഴകുള്ള ഉയരം കൂടിയ ആനയായിരുന്നു ചക്രവർത്തി എന്ന കവളപ്പാറ കൊമ്പൻ. കവളപ്പാറ കൊമ്പനെ ക്കുറിച്ച് അറിയുന്നവരോട് ചോദിച്ചാൽ 'കുറുമ്പൻ' എന്നാണ് ആദ്യം മറുപടി പറയുകയെങ്കിലും അവന്റെ യജമാന സ്നേഹവും രാജഭക്തിയും അവർക്ക് പറയാതിരിക്കാനാവില്ല. 19-ആം നൂറ്റാണ്ടിൽ തിരുവിതാകൂർ, തിരു-കൊച്ചി, മലബാർ എന്നീ പ്രദേശങ്ങളിലെ പതിനായിരക്കണക്കിനു ആനക്കമ്പക്കാരുടെ പ്രിയങ്കരനായ ഗജവീരനായിരുന്നുവത്രേ കവളപ്പാറ കൊമ്പൻ. ഗുരുവായൂർ കേശവനേക്കാളും ഒരടിയോളം പൊക്കകൂടുതൽ ഈ കൊമ്പനുണ്ടായിരുന്നു. വിരിഞ്ഞ മസ്തകവും തലയെടുപ്പും നിലത്ത് ചുരുണ്ട് കിടക്കുന്ന തുമ്പിക്കൈയും നല്ല കനമുള്ള കൊമ്പുകളും വിശാലമായ ചെവികളും അത്രതന്നെ കുസൃതിയുമുള്ള വമ്പനായിരുന്നു അവൻ. വാശിയുടെ കാര്യത്തിൽ മുമ്പനായ ഇവനു ഏത് പൂരത്തിനും ഉത്സവത്തിനും കോലം തന്റെ തലയിൽ തന്നെയായിരിക്കണമെന്ന് നിർബന്ധമാണ്.ആവന്റെ കുറുമ്പ് കാരണം, വെറും കുറുമ്പല്ല രണ്ട് പാപ്പാന്മാരെ കൊന്ന് പുലക്കുളി നടത്തിയ അവനെ മണ്ണാർക്കാട് രാജാവ് കൂടൽമാണ്യക്കം ക്ഷേത്രത്തിൽ നടയിരുത്തുകയായിരുന്നു. പിന്നീട് ഇവന്റെ സൗന്ദര്യത്തിൽ മയങ്ങിയ കവളപ്പാറ മൂപ്പിൽ നായർ അവനെ വാങുകയായിരുന്നു. മൂപ്പിൽ നായരെന്നാൽ കൊമ്പനു ജീവനാണ്.മൂപ്പിൽ നായർ പറഞ്ഞാൽ ഒരടിപോലും മുന്നോട്ട് വയ്ക്കില്ല. 
നാട്ടുരാജ്യങ്ങൽ തമ്മിലുള്ള അഭിമാന പോരാണ് അവന്റെ ദാരുണമായ അന്ത്യത്തുനു വഴിതെളിച്ചത്. തിരുവഞ്ചിക്കുളം ക്ഷേത്രത്തിൽ ഉത്സവത്തിനു പ്രധാനിയായിരുന്നു കവളപ്പാറ കൊമ്പൻ. ഇവന്റെ വാശി പരീക്ഷിക്കുവാൻ കൊച്ചി രാജാവ് തീരുമാനിച്ചു. കൂടാതെ കവളപ്പാറ നായരോടുള്ള പകയും. കൊച്ചിരാജാവിന്റെ ആഞ്ജപ്രകാരം തേവരുടെ കോലം അദ്ദേഹത്തിന്റെ ആനയുടെ തലയിൽ കയറ്റി. ഇതിൽ പ്രതിഷേധിച്ച് കൊമ്പൻ പ്രകോപിതരായി. കോലം വച്ച ആനയെ കുത്തിമറിച്ചിട്ടു. ഇതു കണ്ട് ഭയന്നോടിയ പലരും വീണ് പരിക്കേറ്റെങ്കിലും ഇവരെയൊന്നും ഉപദ്രവിക്കാതെ കൊമ്പൻ ഗോപുരവാതിലിലൂടെ പുറത്തുകടന്നു. ഇതിനിടയിൽ ആനപ്പുറത്തുണ്ടായവരെ അവൻ ഇറക്കാൻ അനുവദിച്ചത്രേ!!! കൊമ്പനെ നിയന്ത്രിക്കാൻ പാപ്പാന്മാർ പഠിച്ച പണി പതിനെട്ടും നോക്കി.ഇതിനിടയിൽ ഒന്നാം പാപ്പാനായ കുഞ്ഞൻ നായർ അവനെ ഒരു അത്താണിയിൽ ബന്ധിച്ചു. പക്ഷെ അവനോ അതും നിസ്സാരമായി പറിച്ചു കൊണ്ട് കവളപ്പാറ ലക്ഷ്യമിട്ട് നടന്നു. ഇതു കണ്ട് പ്രകോപിതനായ കുഞ്ഞൻ നായർ അവന്റെ തുമ്പിയിൽ വടിക്കൊണ്ടടിച്ചതിനെ തുടർന്നു കുഞ്ഞന്നായരെ അവൻ തുമ്പിക്കൊണ്ടടിച്ച് വീഴ്ത്തി കൊമ്പിൽ കോർത്തു. തിരുവഞ്ചിക്കുളത്ത് തിരിച്ച് ചെന്ന കൊമ്പൻ കുഞ്ഞൻ നായരുടെ ജഡം തുമ്പിയോട് ചേർത്ത് ശാന്തനായി നിന്നു.പാപ്പാനെ കൊന്നതിൽ ദുഖിതനായ കൊമ്പൻ കല്ലെറിയുന്ന നാട്ടുകാരെ പ്രതിഷേധിക്കാതെ കണ്ണീരൊഴുക്കി നിന്നു. തന്റെ ആനയെ കുത്തിയതിനുള്ള അപമാനത്തിനു പകരമായി കൊച്ചിരാജാവ് ബ്രിട്ടീഷ് പോലീസിനെ കൊണ്ട് കവളപ്പാറ കൊമ്പനു നേരെ നിറയൊഴുപ്പിച്ചു. ചെരിഞ്ഞു വീണപ്പോഴും കുഞ്ഞൻ നായരെ തുമ്പിക്കൈയ്യ്ക്കൊണ്ട് കെട്ടിപ്പിടിച്ചിരുന്നുവെന്നും പറയുന്നു. എന്തായാലും കൊച്ചീരാജാവിന്റെ സ്വാർത്ഥയാണ് കവളപ്പാറ കൊമ്പന്റെ അന്ത്യത്തിനു വഴിവെച്ചതെന്ന കാര്യത്തിൽ ആർക്കും തർക്കമില്ല. ഈ ദുരന്തം അറിഞ്ഞ മൂപ്പിൽ നായർ പൊട്ടിക്കരഞ്ഞുവത്രേ.
കൂടൽമാണിക്യം ക്ഷേത്രത്തിൽ കവളപ്പാറ കൊമ്പനെ ചുറ്റിയ വലിയ ചങ്ങല നിത്യസ്മാരകമായി നിലക്കൊള്ളുന്നു. 21-ആം നൂറ്റാണ്ടിലേയ്ക്ക് കടന്നപ്പോഴും ഇത്രയും വലിയ ഒരു ചങ്ങല ഒരാനയ്ക്കും നിർമിച്ചിരുന്നതായി കേട്ടിട്ടില്ലെന്ന് ആന വിദഗ്ദർ പറയുന്നു. ഇത്ര അഴകും ഗാംഭീര്യവുമുള്ള കൊമ്പൻ മലയാളക്കരയിലുണ്ടായിട്ടില്ല എന്ന് ആനപ്രേമികളും പറയുന്നു.
നാട്ടുരാജാക്കന്മാർ തമ്മില്ലുള്ള പെരുമയ്ക്കും പോരിനും ബലിയാടാവുന്നത് കവളപ്പാറ കൊമ്പനെപ്പോലെ രാജ്യസ്നേഹിയും അഭിമാനിയും ധീരനുമായുള്ള മിണ്ടാപ്രാണികളാണ്.

</doc>
<doc id="183616" url="https://ml.wikipedia.org/wiki?curid=183616" title="കൊച്ചി-മുസിരിസ് ബിനാലെ 2012">
കൊച്ചി-മുസിരിസ് ബിനാലെ 2012

ഇന്ത്യയിൽ നടന്ന ആദ്യ ബിനാലെയാണ് കൊച്ചി-മുസിരിസ് ബിനാലെ. 30 വിദേശരാജ്യങ്ങളിൽ നിന്നായി 88 ചിത്രകാരന്മാർ തങ്ങളുടെ കലാസൃഷ്ടികൽ ഇരുപതോളം വേദികളിലായി പ്രദർശിപ്പിച്ചു. .
2012 ഡിസംബർ 12ന് കൊച്ചിയിൽ തുടങ്ങിയ കലാപ്രദർശനം മൂന്ന് മാസം നീണ്ടുനിന്നു 2013 മാർച്ച് 17നു് അവസാനിച്ചു. എല്ലാ ഒന്നിടവിട്ട വർഷങ്ങളിലും കൊച്ചിയിലെ ദർബാർ ഹാളിലും സമീപപ്രദേശങ്ങളിലും നടപ്പിലാക്കാനുദ്ദേശിക്കുന്ന ഈ അന്താരാഷ്ട്ര കലാപ്രദർശനം സംഘടിപ്പിച്ചത് കൊച്ചി ബിനാലെ ഫൗണ്ടേഷൻ എന്ന ട്രസ്റ്റാണ്.

എല്ലാ വഴികളും ഒത്തുചേരുന്നത് എന്ന അർഥത്തിലാണ് അഞ്ചു ബാൻഡുകൾ കൂടിച്ചേരുന്ന ബിനാലെ ലോഗോ രൂപകൽപന. മുംബൈ ഐഐടിയിലെ പിഎച്ച്ഡി വിദ്യാർഥി ഉദയകുമാറിന്റേതാണു് രൂപകൽപന.

ബോസ് കൃഷ്ണമാചാരി (പ്രസിഡൻറ്), റിയാസ് കോമു (സെക്രട്ടറി). അംഗങ്ങൾ: ഇന്ത്യയുടെ രഹസ്യാന്വേഷണ എജൻസിയായ ‘റോ’യുടെ മുൻ അധ്യക്ഷൻ ഹോർമിസ് തരകൻ, കസിനോ ഹോട്ടൽ ഗ്രൂപ്പ് എം.ഡി ജോസ് ഡൊമിനിക്, ഒരു പരസ്യകമ്പനിയുടെ ക്രിയേറ്റിവ് ഡയറക്ടർ വി. സുനിൽ, ‘കാർട്ടൂണിസ്റ്റ്’ ബോണി തോമസ്, മുംബൈ എൻ.സി.പി.എയുടെ പഴയ പ്രോഗ്രാം ഡയറക്ടർ സുഭാഷ് ചന്ദ്രൻ, മൂന്ന് സർക്കാർ പ്രതിനിധികൾ (ലിസ്സി ജേക്കബ്ബ്, റാണി ജോർജ്ജ്, സാജൻ പീറ്റർ)
ബിനാലെയിൽ പങ്കെടുക്കുന്ന 88 കലാകാരന്മാരിൽ 44 പേർ വിദേശികളും 44 പേർ ഇന്ത്യക്കാരുമാണ്. 44 ഇന്ത്യക്കാരിൽ 22 പേർ മലയാളികളാണ്. 2008ലെ ബെയ്ജിങ് ഒളിംപിക്സിലെ പക്ഷിക്കൂടിന്റെ ആകൃതിയിലുള്ള സ്റ്റേഡിയത്തിനു രൂപകൽപന നൽകിയ ലോകപ്രസിദ്ധനായ ചൈനാ കലാകാരൻ അയ് വെയ് വെയ്ക്ക്, ചൈനീസ് സർക്കാർ കൊച്ചി സന്ദർശിക്കാനുള്ള അനുമതി നിഷേധിച്ചു. 

ആസ്​പിൻവാൾ ഹൗസ്, ഡർബാർ ഹാൾ, ഫോർട്ടുകൊച്ചി ഡേവിഡ് ഹാൾ തുടങ്ങി 20-ൽ കൂടുതൽ വേദികളാണ് ഉള്ളത്. കൊടുങ്ങല്ലൂർ വരെ നീണ്ടുകിടക്കുന്നതാണ് ബിനാലെ നഗരം. അന്തർദേശീയ സമകാലിക കല നേരിൽ ആസ്വദിക്കാനുള്ള അത്യപൂർവമായ അവസരമായിരിക്കുമിതെന്ന് കരുതപ്പെടുന്നു. ഫോർട്ടുകൊച്ചി, മട്ടാഞ്ചേരി എന്നിവിടങ്ങളിലെ പഴയ കെട്ടിടങ്ങൾ മുഖം മിനുക്കിയിട്ടാണ് വേദികളാക്കുന്നത്. ഡച്ച് കാലത്തെ സർവസൈന്യാധിപൻ താമസിച്ചിരുന്ന, നൂറ്റാണ്ടുകൾ പഴക്കമുള്ള ഡേവിഡ് ഹാളാണ് മറ്റൊരു വേദി. പരേഡ് ഗ്രൗണ്ട്, പെപ്പർ ഹൗസ്, മൊയ്തു ഹെറിറ്റേജ്, മട്ടാഞ്ചേരി വെയർ ഹൗസ്, മുസരിസ് പ്രദേശങ്ങളായ കൊടുങ്ങല്ലൂർ, പറവൂർ എന്നിവിടങ്ങളിലും അന്തർദേശീയ ചിത്രകാരന്മാർ തങ്ങളുടെ സൃഷ്ടികൾ പ്രദർശിപ്പിച്ചിരിക്കുന്നു.
12.12.12 ന് ആരംഭിച്ച ബിനാലെ 96 ദിവസം നീണ്ടു നിന്നു. ശ്രീനിവാസ് പ്രസാദ് ഒരുക്കിയ 'എറേയ്‌സ്' എന്ന മുളയിൽ തീർത്ത ഇൻസ്റ്റലേഷൻ പ്രതീകാത്മകമായി ഫോർട്ടുകൊച്ചി കടപ്പുറത്ത് അഗ്‌നിക്കിരയാക്കിയാണ് സമാപിച്ചത്. 



</doc>
<doc id="183617" url="https://ml.wikipedia.org/wiki?curid=183617" title="പ്രാണവായുധാരിത">
പ്രാണവായുധാരിത

ഏറ്റവും ശക്തിയായ ഒരു ഉച്ഛ്വാസത്തിനുശേഷം അതേതരത്തിൽ ശക്തിയോടെ ബോധപൂർവ്വമായ നിശ്വാസം കൊണ്ട് പുറന്തള്ളുവാൻ സാധിക്കുന്ന ഏറ്റവും കൂടിയ വായുവിന്റെ അളവാണ് പ്രാണവായുധാരിത അഥവാ വൈറ്റൽ കപ്പാസിറ്റി.

ഓരോ ശ്വാസോച്ഛ്വാസ പ്രക്രിയയിലും പങ്കെടുക്കുന്ന വായുവാണ് ടൈഡൽ വായു. എന്നാൽ ശക്തിമത്തായ ഉച്ഛ്വാസം കൊണ്ട് ഉൾക്കൊള്ളാൻ കഴിയുന്ന വായുവിന്റെ അളവാണ് നിചിതവ്യാപ്തം. ഓരോ ശ്വാസോച്ഛ്വാസത്തിലും പങ്കെടുക്കുന്ന വായുവിന്റെ അളവാണ് ടൈഡൽ വായു. ഈ മൂന്ന് അളവുകളുടെയും ആകെത്തുകയാണ് പ്രാണവായുധാരിത.

ഇന്ത്യാക്കിരുടെ പ്രാണവായുധാരിത നാലു ലിറ്ററിൽ താഴെയാണ്. ഇതിന്റെ നിർണ്ണയം ശ്വാസകോശരേഗങ്ങളുെട നിർണ്ണായക ഉപാധിയായി വൈദ്യശാസ്ത്രം അംഗീകരിച്ചിരിക്കുന്നു.


</doc>
<doc id="183618" url="https://ml.wikipedia.org/wiki?curid=183618" title="മൃത്യുജകാഠിന്യം">
മൃത്യുജകാഠിന്യം

ഒരാൾ മരണപ്പെട്ടാൽ മണിക്കൂറുകൾക്കകം മാംസപേശികളിൽ ഉണ്ടാകുന്ന കാഠിന്യമാണ് മൃത്യുജകാഠിന്യം(Rigor mortis). മരണത്തിന്റെ ലക്ഷണങ്ങളിലൊന്നാണ് ഇത്. അഡിനോസിൻ ട്രൈ ഫോസ്ഫേറ്റിന്റേയും ഗ്ലൈക്കോജൻ ഉപാപചയത്തിന്റേയും നിരക്കിലുണ്ടാകുന്ന മാറ്റമാണ് ഇതിനു കാരണം. മനുഷ്യരിൽ മരണശേഷം മൂന്നു നാല് മണിക്കൂറിനുശേഷം തുടങ്ങി പന്ത്രണ്ടു മണിക്കൂർ കഴിയുമ്പോൾ പരമാവധി കാഠിന്യത്തിലെത്തുകയും തുടർന്ന് 48 മുതൽ 60 മണിക്കൂറാവുമ്പോഴത്തേയ്ക്കും അയയുകയും ചെയ്യുന്നു. 


</doc>
<doc id="183619" url="https://ml.wikipedia.org/wiki?curid=183619" title="കലാനിലയം ഡ്രാമാ വിഷൻ">
കലാനിലയം ഡ്രാമാ വിഷൻ

കേരളത്തിലെ ഒരു സ്ഥിരം നാടകവേദിയാണ് കലാനിലയം ഡ്രാമാ വിഷൻ. 1963-ൽ കലാനിലയം കൃഷ്ണൻ നായരും അദ്ദേഹത്തിന്റെ സഹധർമിണി ദേവകിയമ്മയും ചേർന്നാണ് കലാനിലയത്തിന് രൂപം നൽകിയത്. തിരുവനന്തപുരം പുത്തരിക്കണ്ടം മൈതാനത്താണ് ആദ്യ പ്രദർശനം നടത്തിയത്. കാവാലം നാരായണപണിക്കർ രചിച്ച " കുരുക്ഷേത്ര" (ഓപെറ) ആയിരുന്നു ആദ്യ അവതരണത്തിനായി തിരഞ്ഞെടുത്തത്. നിലവിലുണ്ടായിരുന്ന രീതികളിൽ നിന്നും വ്യത്യസ്തമായിരുന്നു കലാനിലയത്തിന്റെ അവതരണരീതി. നാടകത്തിന്റെ വിജയത്തെ തുടർന്ന് ജഗതി എൻ.കെ. ആചാരി വേദിക്കു വേണ്ടി നാടകങ്ങൾ രചിക്കുകയും കൃഷ്ണൻ നായരുടെ സംവിധാനത്തിലൂടെ അവ വേദിയിൽ പ്രദർശിപ്പിക്കപ്പെടുകയും ചെയ്തു. 

രക്തരക്ഷസ്, കായംകുളം കൊച്ചുണ്ണി, കടമറ്റത്ത്‌ കത്തന്നാർ, നാരദൻ കേരളത്തിൽ, താജ്മഹൽ , ശ്രീ ഗുരുവായുരപ്പൻ അലാവുദീനും അത്ഭുതവിളക്കും തുടങ്ങിയ നാടകങ്ങൾ വളരെയധികം ശ്രദ്ധിക്കപ്പെട്ടു. കാണികളെ ഭയപ്പെടുത്തുകയും വിസ്മയപ്പെടുത്തുകയും മറ്റും ചെയ്യുന്ന തരത്തിൽ പ്രത്യേകമായ രീതിയിലായിരുന്നു നാടകങ്ങളുടെ അവതരണം. നിമിഷ നേരം കൊണ്ട് കൊടും കാടായി മാറുന്ന കൊട്ടാരവും, കരിങ്കൽ ഗുഹയും, വെള്ളച്ചാട്ടവും, തലയ്ക്ക് മുകളിൽ കൂടി പറന്നു പോകുന്ന വിമാനവും, ചീറി പാഞ്ഞു വരുന്ന കാറും, ഇടി മിന്നലും, മഴയും തുടങ്ങിയ രീതിയിലുള്ള വേറിട്ട അവതരണം അക്കാലത്ത് വളരെയധികം പ്രേക്ഷകശ്രദ്ധ പിടിച്ചുപറ്റി. 

1979-ൽ പുത്തരിക്കണ്ടം മൈതാനത്ത് അവസാന പ്രദർശനം നടത്തി.1980-ൽ കൃഷ്ണൻ നായരുടെ നിര്യാണത്തെ തുടർന്ന് താൽക്കാലികമായി കലാനിലയം നാടകാവതരണം നിർത്തി വെച്ചു. പിന്നീട് കൃഷ്ണൻ നായരുടെ മകൻ അനന്തപത്മനാഭനും ജഗതി എൻ.കെ. ആചാരിയുടെ മകൻ ജഗതി ശ്രീകുമാറും ചേർന്ന് 2003-ൽ വീണ്ടും നാടകവേദിക്ക് എറണാകുളത്ത് തുടക്കം കുറിച്ചു. ആധുനിക ദൃശ്യ ശ്രവ്യ സംവിധാനങ്ങൾ ഉപയോഗപ്പെടുത്തിയായിരുന്നു അവതരണം. 2003 ജൂൺ 23-നാണ് കൊച്ചി നഗരത്തിലെ മണപ്പാട്ടിപ്പറമ്പിൽ ആദ്യ പ്രദർശനം നടത്തിയത്. എന്നാൽ 2011-നു ശേഷം നാടക അവതരണം അവസാനിപ്പിക്കുകയാണെന്നു സമിതിയുടെ നടത്തിപ്പുകാരിൽ പ്രമുഖനായ സച്ചിൻ ഭാസി അറിയിച്ചിരുന്നു.


</doc>
<doc id="183620" url="https://ml.wikipedia.org/wiki?curid=183620" title="ഓർമ്മ">
ഓർമ്മ

എല്ലാ ജന്തുക്കൾക്കും ബാഹ്യമായും ആന്തരികമായും ആയ പ്രതികരണങ്ങൾ സൃഷ്ടിക്കുന്ന വിജ്ഞാനത്തെ സൂക്ഷിച്ചുവയ്ക്കുവാൻ കഴിയും. ഇങ്ങനെ വിവരങ്ങൾ സൂക്ഷിച്ചശേഷം ആവശ്യാനുസരണം ബോധതലത്തിലേയ്ക്ക വിജ്ഞാനത്തെ ആനയിക്കാനുള്ള കഴിവാണ് ഓർമ്മ. ജ്ഞാനംബന്ധിയായ പ്രവർത്തനങ്ങളുടേയും പൊതുധിഷണയുടേയും അടിസ്ഥാനഘടകമാണ് ഓർമ്മ. ലഭ്യമായ വിവരത്തെ ഇന്ദ്രിയാനുഭവത്തിന്റെ രൂപത്തിലോ സങ്കൽപ്പനത്തിന്റെ രൂപത്തിലോ ശേഖരിക്കുന്നതാണ് ഓർമ്മിക്കലിന്റെ ആദ്യപടി. രേഖപ്പെടുത്തിയവിവരത്തെ സ്ഥിരമായി ഒരിടത്ത് സൂക്ഷിച്ചശേഷം യഥാസമയം ലഭ്യമാകുന്ന സൂചനകൾക്കനുസരിച്ച് (Cue) മനസ്സിന്റെ ബോധത്തിലേയ്ക്കാനയിക്കുന്നതാണ് പ്രത്യാനയനം അഥവാ recall.
1.മനസ്സിലാക്കൽ:
പഠിക്കുക എന്നും ഇതിനെ അർത്ഥമാക്കുന്നു.
2.കൈവശപ്പെടുത്തൽ:
മനസ്സിലാക്കിയ കാര്യത്തിനെ ഓർമയിൽ സൂക്ഷിക്കുന്ന ഘട്ടം.
3.ഓർമിക്കൽ:
ഓർമയിൽ സൂക്ഷിച്ച കാര്യങ്ങളെ തിരിച്ചറിയിക്കുന്ന ഘട്ടം.
4.തിരിച്ച് വിളിക്കൽ:
തിരിച്ചറിഞ്ഞ കാര്യങ്ങളെ ഓർമയിൽ കൊണ്ടുവരുന്ന ഘട്ടം.

ഓർമ്മകളെ പല തരത്തിൽ തരംതിരിക്കാം.


</doc>
<doc id="183629" url="https://ml.wikipedia.org/wiki?curid=183629" title="കലാനിലയം കൃഷ്ണൻനായർ">
കലാനിലയം കൃഷ്ണൻനായർ

കേരളത്തിലെ ഒരു സ്ഥിരം നാടകവേദിയായിരുന്ന കലാനിലയം ഡ്രാമാ വിഷന്റെ സ്ഥാപകനും പ്രമുഖ നാടക സംവിധായകനുമാണ് കലാനിലയം കൃഷ്ണൻനായർ(26 ജൂൺ 1917 - ). കേരളത്തിലെ മാദ്ധ്യമരംഗത്ത് വ്യതിരിക്തതയോടെ വിവാദങ്ങളുയർത്തി നിലനിന്നിരുന്ന തനിനിറം എന്ന ദിനപ്പത്രത്തിന്റെ സ്ഥാപകപത്രാധിപർ എന്ന നിലയിലും കൃഷ്ണൻ നായർ അറിയപ്പെടുന്നു.
പാങ്ങോട് ഭജനമഠത്തിൽ 1917 ജൂൺ 26 ന് ജനനം. പത്താം വയസ്സിൽ പ്രിപ്പറേറ്ററി ക്ലാസ്സിൽ പഠിക്കുമ്പോൾ നാടകരംഗത്ത് കാലുകുത്തി. ആദ്യ നാടകം - മാർത്താണ്ഡവർമ. മകന്റെ നാടക വാസന മനസ്സിലാക്കി അച്ഛൻ പാച്ചുപിളള ‘ആനന്ദോദയ സംഗീതനടനസഭ’ എന്ന നാടക സമിതി രൂപീകരിച്ചു. 1933-49 വരെ കലാനിലയം പരീക്ഷണങ്ങളെ നേരിട്ടു. 1951-ൽ നാടക വേദിയാക്കാനുമാരംഭിച്ചു.ഏഷ്യയിലെ തന്നെ ഏറ്റവും വലിയ നാടകവേദിയാണ് കലാനിലയം. കലാനിലയം ഡ്രാമാ വിഷൻ 1963-ലാണ് സ്ഥാപിതമായത്. കലാനിലയം കൃഷ്ണൻ നായരും അദ്ദേഹത്തിന്റെ സഹധർമിണി ദേവകിയമ്മയും ചേർന്നാണ് നാടകസംഘം രൂപീകരിച്ചത്. 

സിനിമ സിനിമാസ്കോപ്പാവുന്നതിന് മുമ്പുതന്നെ അദ്ദേഹo നാടകത്തെ 'ഡ്രാമാസ്കോപ്പ്' ആക്കി. സിനിമാ ലോകം ഇന്നത്തെ സാങ്കേതിക വിദ്യകൾ ആർജ്ജിച്ചു ജനപ്രിയമാകുന്നതിനു മുമ്പ് വേദിയിൽ കാർ ഓടിച്ചു കൊണ്ടുവന്നും ആനയെ കയറ്റിയും വിമാനത്താവളം ഉണ്ടാക്കിയും മറ്റും ജനലക്ഷങ്ങളെ ഹരം പിടിപ്പിച്ചു.



</doc>
<doc id="183632" url="https://ml.wikipedia.org/wiki?curid=183632" title="നിക്കോളായ് ബെർദ്യായേവ്">
നിക്കോളായ് ബെർദ്യായേവ്

ഒരു റഷ്യൻ മത-സാമൂഹ്യ ചിന്തകനായിരുന്നു നിക്കോളായ് അലക്സാഡ്രോവിച്ച് ബെർദ്യായേവ് (ജനനം: മാർച്ച് 6, 1874 മരണം മാർച്ച് 24, 1948). ഇരുപതാം നൂറ്റാണ്ടിലെ പ്രമുഖ ക്രിസ്തീയചിന്തകന്മാരിൽ ഒരാളായി കണക്കാക്കപ്പെടുന്ന അദ്ദേഹം, സ്വാതന്ത്ര്യം സർഗ്ഗക്ഷമത, യുഗാന്തപ്രതീക്ഷ എന്നീ വിഷയങ്ങളെ കേന്ദ്രീകരിച്ച രചനകളുടെ പേരിൽ അനുസ്മരിക്കപ്പെടുന്നു. "ക്രിസ്തീയ അസ്തിത്വവാദി", "യുഗാന്തപ്രതീക്ഷയുടെ ദാർശനികൻ" എന്നൊക്കെ അദ്ദേഹം വിശേഷിപ്പിക്കപ്പെടാറുണ്ട്. 

യുവപ്രായത്തിൽ മാർക്സിസത്തോടു ചായ്‌വു കാട്ടിയ അദ്ദേഹം പിന്നീട് റഷ്യൻ ഓർത്തഡോക്സ് വിശ്വാസത്തെ തന്റെ ചിന്തയുടെ അടിസ്ഥാനമാക്കി. വിപ്ലവാനന്തര റഷ്യയിലെ ഭരണകൂടത്തിന്റെയും കമ്മ്യൂണിസ്റ്റ് "ദ്വന്ദമാനനിശ്ചിതവാദത്തിന്റെ" തന്നെയും വിമർശകനായി മാറിയ ബെർദ്യായേവ്, 1922-ൽ തെരഞ്ഞെടുക്കപ്പെട്ട 160-ഓളം ബുദ്ധിജീവികൾക്കൊപ്പം "തത്ത്വചിന്തകന്മാരുടെ കപ്പലിൽ" നാടുകടത്തപ്പെട്ടു. തുടർന്ന് ആദ്യം ജർമ്മനിയിലും തുടർന്ന് 1924-ൽ ഫ്രാൻസിലും എത്തിയ അദ്ദേഹം, മരണം വരെ ഫ്രാൻസിൽ, എഴുത്തിലും അദ്ധ്യാപനത്തിലും മുഴുകി പ്രവാസജീവിതം നയിച്ചു. 

യുക്രേനിന്റെ തലസ്ഥാനമായ കീവിൽ ഒരു ഉപരിവർഗ്ഗ കുടുംബത്തിലാണ് ബെർദ്യായേവ് ജനിച്ചത്. താരതമ്യേന ഏകാന്തതയിൽ കഴിച്ച ബാല്യത്തിൽ അദ്ദേഹത്തിന്റെ സഹവാസം പിതാവിന്റെ ഗ്രന്ഥശാലയിലെ പുസ്തകങ്ങളോടൊപ്പം ആയിരുന്നു. വളരെ ചെറുപ്പത്തിലേ വായന ശീലമാക്കിയ ബെർദ്യായേഗ്, 14 വയസ്സുള്ളപ്പോൾ ഹേഗലിന്റെയും, ഷൊപ്പനോവറുടേയും കാന്റിന്റേയും തത്ത്വചിന്തകളുമായി പരിചയത്തിലായി. ഭാഷാപഠനത്തിലും അദ്ദേഹം ശോഭിച്ചു. ആശയവാദചിന്തയെ മാർക്സിസവുമായി സമന്വയിപ്പിക്കാനാകുമെന്ന് കരുതിയ ബേർദ്യായേവ്, യുവപ്രായത്തിൽ കമ്മ്യൂണിസ്റ്റ് ആഭിമുഖ്യം പ്രകടിപ്പിച്ചിരുന്നു. സാറിസ്റ്റ് ഭരണത്തോടുള്ള എതിർത്തതിന് വിദ്യാർത്ഥിയായിരിക്കെ 1901-03 കാലത്ത് അദ്ദേഹത്തെ ഭരണകൂടം സൈബീരിയയിലേക്ക് നാടുകടത്തുകപോലും ചെയ്തു. എങ്കിലും ബെർദ്യായേവ് ഒരിക്കലും കമ്മ്യൂണിസ്റ്റ് സിദ്ധാന്തങ്ങളുടെ പൂർണ്ണ സ്വാധീനത്തിൽ വന്നില്ല. 1904-ൽ അദ്ദേഹം ലിഡിയാ ട്രൗച്ചേവയെ വിവാഹം കഴിച്ചു. ആ ദമ്പതികൾ റഷ്യയുടെ സാംസ്കാരിക-ബൗദ്ധിക കേന്ദ്രമായിരുന്ന സെയ്ന്റ് പീറ്റേഴ്സ്ബർഗ്ഗിലേക്കു താമസം മാറ്റി.

ഒന്നാം ലോകമഹായുദ്ധത്തിന്റെ തുടക്കത്തിനു മുൻപ്, മതദാർശനിക സമൂഹങ്ങളിൽ ശ്രദ്ധിക്കപ്പെട്ട ബെർദ്യയേവ്, ഒർത്തഡോക്സ് സഭാവിശ്വാസത്തിലേക്കു തിരികെ പോയെങ്കിലും സഭാനേതൃത്വത്തിന്റെ യാഥാസ്ഥിതിക നയങ്ങളുടെ വിമർശകനായിരുന്നു. 1913-ൽ സഭാസൂനഹദോസിനെ വിമർശിച്ചെഴുതിയ ഒരു ലേഖനത്തിന് പേരിൽ അദ്ദേഹത്തിന്റെ ദൈവദൂഷണക്കുറ്റം ആരോപിക്കപ്പെട്ടു. ആരോപണം തെളിഞ്ഞാലുള്ള ശിക്ഷ, ആജീവനാന്തരം സൈബീരിയയിലെ പ്രാവാസമായിരുന്നു. ലോകമഹായുദ്ധവും ബോൾഷെവിക് വിപ്ലവവും മൂലം വിചാരണ നടക്കാതിരുന്നതിനാൽ അദ്ദേഹം രക്ഷപെട്ടു. 

ലെനിന്റെ നേതൃത്വത്തിൽ 1917-ൽ നടന്ന ബോൾഷെവിക് വിപ്ലവം പുതിയ ഭരണകൂടത്തെ അധികാരത്തിലെത്തിച്ചപ്പോഴേക്കും അദ്ദേഹം കമ്മ്യൂണിസ്റ്റ് ആശയങ്ങളുടെ വിമർശകനായി മാറിയിരുന്നു. എങ്കിലും വിപ്ലവത്തെ പിന്തുണച്ച ബെർദ്യയേവിനെ പുതിയ ഭരണകൂടം, മോസ്കോ സർവകലാശാലയിൽ ചരിത്രത്തിന്റേയും തത്ത്വചിന്തയുടേയും പ്രൊഫസറായി നിയമിച്ചു.

താമസിയാതെ പുതിയ സോവിയറ്റ് സർക്കാരിന് അനഭിമതനായി തീർന്ന ബെർദ്യയേവിനെ, ഭരണകൂടത്തിന്റെ വിമർശകരായിരുന്ന 160-ഓളം ബുദ്ധിജീവികൾക്കൊപ്പം "ബുദ്ധിജീവികളുടെ കപ്പലിൽ" (Philosophers's Ship) 1922-ൽ ജർമ്മനിയിലെക്കു നാടുകടത്തി. ജർമ്മനിയുടെ തലസ്ഥാനമായ ബെർളിനിലെത്തിയ ബെർദ്യായേവ് അവിടെ തത്ത്വചിന്തയുടേയും മതത്തിന്റേയും പഠനത്തിനായി ഒരു അക്കാദമി സ്ഥാപിച്ചു. എങ്കിലും ജർമ്മനിയിലെ സാഹചര്യങ്ങൾ വഷളായതിനെ തുടർന്ന് 1924-ൽ അദ്ദേഹം അക്കാദമിയും പ്രവർത്തനങ്ങളും ഫ്രാൻസിൽ പാരിസിലേക്കു മാറ്റി. 1930-കളിൽ അദ്ദേഹത്തിന്റെ രചനകൾ യൂറോപ്പിലേയും അമേരിക്കയിലേയും ക്രിസ്തീയചിന്തകന്മാരുടെ ശ്രദ്ധ ആകർഷിച്ചു. 

പശ്ചിമയൂറോപ്പിലെ ദീർഘകാലപ്രവാസത്തിലും അദ്ദേഹം റഷ്യാക്കാരനും ഓർത്തഡോക്സ് സഭാവിശ്വാസിയും ആയി തുടർന്നു. റഷ്യയിലേക്കു മടങ്ങണമെന്ന അദ്ദേഹത്തിന്റെ ആഗ്രഹം സഫലമായില്ല. എഴുത്തിലും അദ്ധ്യാപനത്തിലും മുഴുകി പ്രവാസജീവിതം നയിച്ച അദ്ദേഹം 1948 മാർച്ച് 24-ന് സ്വന്തം എഴുത്തുമേശയിൽ അന്തരിച്ചു.

വളരെ ചെറിയ പ്രായത്തിൽ തന്നെ ചുറ്റുമുള്ള ലോകം ഒരു മിഥ്യയായി തനിക്കനുഭവപ്പെട്ടെന്ന് ബെർദ്യായേവ് പറയുന്നു. യഥാർത്ഥമായ മറ്റൊരു ലോകത്തിൽ പെടുന്നവനായി അദ്ദേഹം സ്വയം കരുതി. സ്വന്തം ആത്മകഥയിൽ അദ്ദേഹം ഇങ്ങനെ എഴുതി: "ഈ ലോകവുമായുള്ള ആദ്യത്തെ മുഖാമുഖത്തിലെ എന്റെ കരച്ചിൽ എനിക്കോർമ്മയില്ല. എങ്കിലും ആരംഭത്തിൽ തന്നെ, എന്റേതല്ലാത്ത അന്യദേശത്ത് നിപതിച്ചുവെന്ന അറിവ് എനിക്കുണ്ടായിരുന്നുവെന്നതിൽ സംശയമില്ല. ആ തോന്നൽ, ഇന്നെന്നപോലെ എന്റെ ബോധജീവിതത്തിന്റെ ആദ്യദിനവും എനിക്കുണ്ടായിരുന്നു. ഞാൻ ഒരു തീർത്ഥാടകനായിരുന്നു."

ബെർദ്യായേവിന്റെ ക്രിസ്തീയതയുടെ അടിസ്ഥാനം യുഗാന്തപ്രതീക്ഷയായിരുന്നു. ദൈവികരഹസ്യങ്ങൾക്കും ദൈവാത്മാവിന്റെ പ്രവർത്തനത്തിനും ദൈവപ്രവർത്തനത്താൽ വന്നെത്താനിരിക്കുന്ന നല്ലഭാവിക്കും കൂടുതൽ പ്രാധാന്യം കൊടുക്കുന്ന ഓർത്തഡോക്സ് ക്രിസ്തീയത അദ്ദേഹത്തെ കൂടുതൽ ആകർഷിക്കാൻ ഇതു കാരണമായി. നിർവചനങ്ങൾക്കും യുക്തിപ്രവർത്തനത്തിനും അധികം വഴങ്ങാത്ത ഓർത്തഡോക്സ് വിശ്വാസമാണ് മനുഷ്യസ്വാതന്ത്ര്യവുമായി കൂടുതൽ ചേർന്നു പോകുന്നതെന്നും അദ്ദേഹം കരുതി.

ബെർദ്യായേവിന്റെ ദൃഷ്ടിയിൽ, ദൈവത്തിന്റെ സർഗവൈഭവം സഫലീകരണം തേടുന്ന രംഗവേദിയാണു ചരിത്രം. സമയം നിത്യതക്കു കീഴടങ്ങുമ്പോൾ യുഗസമാപ്തിയാകുന്നു. അദ്ദേഹത്തിന്റെ യുഗാന്തചിന്തയിൽ (eschatology) മനുഷ്യന്റെ 'വീഴ്ച'(the Fall of Man) എന്നത് വസ്തുവൽക്കരണമാണ് (objectification). വസ്തുവൽക്കരണത്തിനു മേലുള്ള അന്തിമവും നിർണ്ണായകവുമായ വിജയമാണ് യുഗാന്ത്യം. നാം കാണുന്ന വസ്തുലോകത്തിന്റെ സ്ഥാനം ദൈവരാജ്യം കൈയ്യടക്കുമ്പോൾ യുഗാന്ത്യമാകുന്നു. സൃഷ്ടലോകത്തിന്റെ നാശവും വിധിയുമെന്നതിലപ്പുറം അതിന്റെ രൂപാന്തരീകരണവും പ്രശോഭനവും ആണത്.

റഷ്യൻ ഓർത്തഡോക്സ് സഭാംഗം ആയിരുന്നപ്പോഴും ബെർദ്യായേവ് ഒരു ക്രിസ്തീയത സർവരക്ഷാവാദി (christian universalist) ആയിരുന്നു. ഈ നിലപാടിനെ അദ്ദേഹം ഓർത്തഡോക്സ് ചിന്തയുടെ ചരിത്രത്തെ ആശ്രയിച്ച് ഇങ്ങനെ വിശദീകരിക്കുന്നു:-

അലക്സാണ്ട്രിയയിലെ ക്ലെമന്റ് മുതൽ വിശ്വാസപ്രഘോഷകനായ മാക്സിമസ് വരെ, ക്രിസ്തീയസഭയിലെ പൗരസ്ത്യപിതാക്കന്മാരിൽ ബഹുഭൂരിപക്ഷവും, സാർവ്വത്രിക രക്ഷയിലും ഉയിർപ്പിലും വിശ്വസിച്ചിരുന്നു...ഓർത്തഡോക്സ് ചിന്ത ഒരിക്കലും ദൈവത്തിന്റെ നീതിയെ ഭയപ്പെടുകയോ ദൈവസ്നേഹത്തെ മറക്കുകയോ ചെയ്തില്ല. മനുഷ്യനെ അതു നിർവചിച്ചത് ദൈവനീതിയുടെ വീക്ഷണത്തിൽ നിന്നല്ല, രൂപാന്തരീകരണത്തിന്റെ, മനുഷ്യന്റേയും പ്രപഞ്ചത്തിന്റെ തന്നെയും ദൈവികരണത്തിന്റെ, വീക്ഷണത്തിൽ നിന്നാണ്.

ബർദ്യായേവ് മാർക്സിസത്തെ വിലമതിച്ചതും അതിനോടടുത്തതും സർവരക്ഷയുടെ വീക്ഷണത്തിൽ നിന്നാണ്. എന്നാൽ സമൂഹനന്മയുടെ പേരിൽ വ്യക്തിയുടെ സ്വാതന്ത്ര്യത്തെ അവഗണിക്കുന്ന തത്ത്വശാസ്ത്രമായി അദ്ദേഹം മാർക്സിസത്തെ പിന്നീടു തിരിച്ചറിയുകയും അതിൽ നിന്ന് അകലുകയും ചെയ്തു.

സർഗജീവിതത്തിന്റെ വലിയൊരുഭാഗം പശ്ചിമയൂറോപ്പിൽ പ്രവാസിയായിരുന്നിട്ടും പാശ്ചാത്യസംസ്കൃതിയുടെ തീവ്രവിമർശകനായിരുന്നു ബെർദ്യായേവ്. പാശ്ചാത്യനാഗരികതയുടെ ക്ഷയം നവോത്ഥാനത്തോടെ ആരംഭിച്ചുവെന്ന് അദ്ദേഹം കരുതി. ക്രിസ്തുമതത്തിന്റെ സംഭാവനകളായ മനുഷ്യസ്വാതന്ത്ര്യത്തേയും മനുഷ്യന്റെ ഉദാത്തീകരണത്തേയും, തന്നെത്തന്നെയും തന്റെ യുക്തിയേയും പ്രമാണമാക്കാനും ദൈവവും മനുഷ്യനും തമ്മിലുള്ള ബന്ധത്തെ അവഗണിക്കാനുമായി ദുരുപയോഗിച്ചതിന് അദ്ദേഹം പാശ്ചാത്യമനുഷ്യനെ വിമർശിച്ചു. അങ്ങനെ സന്ദേഹശീലത്തിലേക്കു(scepticism) വഴി തുറന്ന അവൻ ഒടുവിൽ സ്വന്തം യുക്തിയിലുള്ള വിശ്വാസം പോലും നഷ്ടപ്പെട്ട അവസ്ഥയിലായെന്നാണ് അദ്ദേഹത്തിന്റെ നിഗമനം. 

1933-ൽ എഴുതിയ "നമ്മുടെ യുഗത്തിന്റെ അന്ത്യം" (The End of our Times) എന്ന പുസ്തകത്തിൽ അദ്ദേഹം മനുഷ്യചരിത്രത്തിൽ ആധുനികയുഗത്തിന്റെ അന്ത്യമായെന്നും മനുഷ്യവർഗ്ഗം ആധുനികോത്തര യുഗത്തിലേക്കു(Post Modern Period) പ്രവേശിക്കുകയാണെന്നും ആഭിപ്രായപ്പെട്ടു.


</doc>
<doc id="183636" url="https://ml.wikipedia.org/wiki?curid=183636" title="ടൈഗർ പൂച്ച">
ടൈഗർ പൂച്ച

ശരീരം മുഴുവൻ പുലികളുടേതുപോലെ പുള്ളികളുള്ള ഒരിനം കാട്ടുപൂച്ചയാണ് ടൈഗർ കാട്ടുപൂച്ച. ശരീരം മുഴുവൻ ഇത്തരം പുള്ളികളുള്ളതിനാലാണ് ഇതിന് ടൈഗർ പൂച്ച എന്ന പേരു ലഭിച്ചത്. ശാസ്ത്രനാമം: ഫെലിസ് ടൈഗ്രിന (Felis tigrina). ചെറുവരയൻ പൂച്ച, മാർഗേ (Margay-F.weidii) ക്വിച്ചാ (Kuichua) എന്നീ പേരുകളിലും ഇത് അറിയപ്പെടുന്നു. മധ്യ അമേരിക്ക മുതൽ ബ്രസീലിന്റെ വടക്കൻ പ്രദേശങ്ങൾ വരെയുള്ള ഭൂപ്രദേശങ്ങളാണ് ഇവയുടെ ആവാസകേന്ദ്രം.

ടൈഗർ പൂച്ചയ്ക്ക് മഞ്ഞ കലർന്ന ചാരനിറമാണ്. ശരീരത്തിൽ ഇരുണ്ടതും തവിട്ടുനിറത്തിലുള്ളതുമായ വരകൾ കാണപ്പെടുന്നു. അണ്ഡാകാരത്തിലോ വൃത്താകാരത്തിലോ കാണപ്പെടുന്ന പുള്ളികളുടേയും പൊട്ടുകളുടേയും അരികുകൾക്ക് കറുപ്പുനിറമായിരിക്കും. ജീവിയുടെ മുതുകിലുള്ള ഇത്തരം പൊട്ടുകളും പുള്ളികളും നീളംകൂടി പരസ്പരം യോജിച്ച് പ്രത്യേക ആകൃതിയൊന്നുംതന്നെയില്ലാത്ത തുടർച്ചയായ അടയാളങ്ങളായിത്തീരുന്നു. കണ്ണിന്റെ പുറംകോണിൽനിന്നു തുടങ്ങി കഴുത്തുവരെയെത്തുന്ന കറുത്ത രേഖകൾ ഇതിന്റെ മുഖത്തെ വേർതിരിച്ചു കാണിക്കുന്നു. കണ്ണിനു മുകളിലായി വെള്ള വര കാണപ്പെടുന്നു. ചെവികൾക്ക് കറുപ്പു നിറമാണെങ്കിലും അറ്റം വെളുത്തതായിരിക്കും. ടൈഗർ പൂച്ചകൾക്ക് 40-60 സെ.മീ. നീളം വരും. 20 മുതൽ 45 സെ.മീ. വരെ നീളമുള്ള വാൽ ഇതിന്റെ സവിശേഷതയാണ്. പകൽ സമയം ഇവ വനപ്രദേശങ്ങളിലെ മരപ്പൊത്തുകളിലും മറ്റും വിശ്രമിക്കുന്നു. രാത്രികാലങ്ങളിലാണ് ഇര തേടുന്നത്. ഇവ ചെറിയ സസ്തനികൾ, ഇഴജന്തുക്കൾ, പ്രാണികൾ, പക്ഷികൾ, പക്ഷികളുടെ മുട്ടകൾ തുടങ്ങിയവ ഇരയാക്കുന്നു. രാത്രികാലങ്ങളിൽ വളർത്തു കോഴികളുടെ സങ്കേതം അന്വേഷിച്ചു കണ്ടെത്തി അവയെ പിടിച്ചു ഭക്ഷിക്കാറുണ്ട്.

ഗർഭകാലം 74 ദിവസമാണ്. ഒരു പ്രസവത്തിൽ ഒന്നോ രണ്ടോ കുഞ്ഞുങ്ങളുണ്ടായിരിക്കും. താരതമ്യേന വലിപ്പം കുറഞ്ഞ അമേരിക്കൻ പുള്ളിപ്പുലിയിനമായ ഓസ് ലെട്ടു (Ocelot-F.paradalis)കളും ഫെലിസ് വെയ്ഡിയൈ ഇനവും പലപ്പോഴും ടൈഗർ പൂച്ചകളായി തെറ്റിദ്ധരിക്കപ്പെടാറുണ്ട്. 



</doc>
<doc id="183637" url="https://ml.wikipedia.org/wiki?curid=183637" title="കാവൽകോട്ടം">
കാവൽകോട്ടം

2011 ലെ കേന്ദ്രസാഹിത്യ അക്കാദമി പുരസ്കാരം നേടിയ തമിഴ് നോവലാണ് സു. വെങ്കിടേശന്റെ കാവൽ കോട്ടം. പത്തുവർഷത്തിലേറെയെടുത്തെഴുതിയ ആയിരത്തിനാൽപ്പത് പുറങ്ങളുള്ള ഒരു ബഹൃത്തായ കൃതിയാണിത്. തമിഴ് സംവിധായകനായ വസന്തബാലൻ അരവാൻ എന്ന പേരിൽ ഇത് സിനിമയാക്കി
1310 മുതൽ 1910 വരെ 600 വർഷത്തെ മധുര നഗരത്തിന്റെ ചരിത്രമാണ് "കാവൽകോട്ട"ത്തിന്റെ പശ്ചാത്തലം. പടയോട്ടങ്ങളിലും അധികാരത്തിന്റെ പങ്കുവയ്ക്കലുകളിലും കാണാതെ പോയ കീഴാളരുടെ ജീവിതമാണ് ഈ നോവലിലൂടെ ആവിഷ്കൃതമാകുന്നത്. നായ്ക്കർ രാജവംശത്തിലെ എട്ടാമൻ തിരുമലൈ നായ്ക്കർ 1655ൽ അധികാരമേറ്റശേഷം നഗരപ്രാന്തത്തിലെ താതനൂർ ഗ്രാമവാസികൾക്കായിരുന്നു നഗരത്തിന്റെ കാവൽച്ചുമതല. 1850ൽ മദ്രാസ് പ്രസിഡൻസിക്ക് കീഴിലായതോടെ മധുരയിൽ പുതിയ പൊലീസിങ് സംവിധാനവും നീതിന്യായവ്യവസ്ഥയുമായി. ഇതോടെ പ്രാദേശിക പൊലീസായ താതനൂരിലെ പിരമലൈ കല്ലർ എന്ന ഗോത്രത്തെ ബ്രിട്ടീഷുകാർ കുറ്റവാളി ഗോത്രമായി മുദ്രകുത്തി; കൂട്ടത്തോടെ ജയിലിലിട്ടു. മോചിതരായവർക്ക് പിന്നെയും പീഡനം. രാത്രി പൊലീസ് സ്റ്റേഷനിൽ ഹാജരായി ഒപ്പുവയ്ക്കണം. പുലരുംവരെ അവിടെ കഴിയണം. ഇതാണ് നോവലിന്റെ ചരിത്ര പശ്ചാത്തലം. 
പ്രാദേശിക ചരിത്രരചനാ സങ്കേതമാണ് ഈ നോവൽ രചനയ്ക്ക് സ്വീകരിച്ചിട്ടുള്ളത്. ഓറൽ ഹിസ്റ്ററിയിൽ ഊന്നി നടത്തിയ അന്വേഷണവും നാടോടി കലകളിലും പാട്ടുകളിലുമുള്ള ചരിത്രസന്ദർഭങ്ങൾ കണ്ടെത്തി, മിത്തുകൾ ആഴത്തിൽ പഠിച്ചും ഗ്രാമീണരുമായി നിരന്തരം സംസാരിച്ചുമാണ് നോവൽ രചന നടത്തിയത്.

കാവലാൾ - എൻ എസ് സജിത്


</doc>
<doc id="183638" url="https://ml.wikipedia.org/wiki?curid=183638" title="തമിഴ്നാട് മുർപ്പോക്ക് എഴുത്താളർ സംഘം">
തമിഴ്നാട് മുർപ്പോക്ക് എഴുത്താളർ സംഘം

തമിഴ്നാട്ടിലെ പുരോഗമന സാഹിത്യകാരന്മാരുടെ സംഘടനയാണ് തമിഴ്നാട് മുർപോക്ക് എഴുത്താളർ സംഘം (പ്രോഗ്രസീവ് റൈറ്റേഴ്സ് ഫോറം).
തമിഴരെ പുസ്തക വായന ശീലിപ്പിക്കുകയാണ് മുർപോക്ക് എഴുത്താളർ സംഘത്തിന്റെ ഇപ്പോഴത്തെ ദൗത്യം. ചിന്നപ്പ ഭാരതി, സെൽവരാജ്, തമിഴ്ചെൽവൻ , മേലാൺമൈ പൊന്നുച്ചാമി, അരുണൻ , ഉദയശങ്കർ , ആദവൻ തുടങ്ങിയ മുൻനിര എഴുത്തുകാരും പ്രളയൻ , ജെ യേശുദാസ്, തിരുവുടയാർ , കരുണാനിധി, രാജേശ്വരി, കുപ്പദേവരാജ്, ബവ ചെല്ലദുരൈ, രാമു, ഭഗത്സിങ് കണ്ണൻ , പ്രകൃതീശ്വരൻ തുടങ്ങിയ പ്രമുഖ നാടക- സിനിമാ പ്രവർത്തകരുമാണ് സംഘത്തെ നയിക്കുന്നത്. 
കേന്ദ്ര സാഹിത്യ അക്കാദമി അവാർഡ് നേടിയ മേലാൺമൈ പൊന്നുച്ചാമിയാണ് സംഘത്തിന്റെ വൈസ് പ്രസിഡന്റ്. 2011 ലെ നോവലിനുള്ള കേന്ദ്ര സാഹിത്യ അക്കാദമി അവാർഡ് നേടിയ സു. വെങ്കിടേശൻ ജനറൽ സെക്രട്ടറിയായി പ്രവർത്തിക്കുന്നു.



</doc>
<doc id="183639" url="https://ml.wikipedia.org/wiki?curid=183639" title="പേഴ്സോണ">
പേഴ്സോണ

ഇംഗ്മർ ബർഗ്മാൻ സംവിധാനം ചെയ്ത് 1966 ൽ പുറത്തിറങ്ങിയ സ്വീഡിഷ് ചലച്ചിത്രം ആണ് ‌പേഴ്സോണ.

എലിസബത്ത് വോഗ്ലർ പ്രശസ്തയായ ഒരു നാടകനടിയാണ്‌. ഒരു നാടകത്തിനിടെ അവർക്ക് പൊടുന്നനെ ചലനശേഷി നഷ്ടപ്പെടുന്നു.തുടർന്ന് അവർ സംസാരശേഷി പോലും നഷ്ടപ്പെടുന്ന അവസ്ഥയിൽ എത്തുന്നു.ഡോക്ടർ അവരെ ‍ സമുദ്രതീരത്തുള്ള ഒരു കോട്ടേജിലേക്ക് വിശ്രമത്തിനു രോഗശാന്തിക്കുമായി അയയ്ക്കുന്നു.കൂടാതെ മിടുക്കിയും അർപ്പണമനോഭാവവുമുള്ള നഴ്സ് ആയ അൽമയോട് രോഗിയെ പരിചരിക്കാനായി കൂടെ പോകുവാനും നിർദ്ദേശിക്കുന്നു.നാളുകൾ കഴിയവെ തന്റെ രോഗിയിൽ നിന്ന് പ്രതികരണങ്ങൾ പുറത്തുകൊണ്ടുവരാനായി അൽമ മറ്റാരോടും പറയാതിരുന്ന തന്റെ ജീവിതരഹസ്യങ്ങൾ അവരോട് പറയാൻ തുടങ്ങുന്നു.എലിസബത്ത് ആകട്ടെ എല്ലാം മൂകമായി കേൾക്കുന്നു.ക്രമേണ അൽമ മനസ്സിലാക്കുന്നു,താൻ എലിസബത്തിന്റെയും ചിന്തകൾക്കും വികാരങ്ങൾക്കും ശബ്ദം നൽകുകയാണെന്ന്,തങ്ങളിരുവരുടെയും മനസും വ്യക്തിത്വവും ഒന്നിനോടൊന്ന് ലയിക്കുകയാണെന്ന്.

വളരെ സങ്കീർണമായ ഈ പ്രമേയത്തെ തികഞ്ഞ വൈദഗ്ദ്യത്തോടെയാണ്‌ ബർഗ്മാൻ സിനിമയിലാക്കിയിരിക്കുന്നത്.തികച്ചും നവീനമായ ഒരു ചലച്ചിത്രഭാഷ തന്നെ ബർഗ്മാൻ സ്യഷ്ടിച്ചു ഈ സിനിമയിൽ.രൂപപരമായും നവീനതകൾ ഈ സിനിമയ്ക്കുണ്ട്.ബർഗ്മാൻ കരുതുന്നത് "പേഴ്സോണ"യും "ക്രൈസ് ആന്റ് വിസ്പേഴ്സും" തന്റെ ഏറ്റവും വ്യത്യസ്ത ചലച്ചിത്രങ്ങൾ ആണെന്നാണ്‌.




</doc>
<doc id="183642" url="https://ml.wikipedia.org/wiki?curid=183642" title="ആലിയ മംദൂഹ്">
ആലിയ മംദൂഹ്

നജീബ് മഹ്ഫൂസ് സാഹിത്യ പുരസ്കാരം നേടിയ പ്രമുഖയായ ഇറാക്കി എഴുത്തുകാരിയും സാഹിത്യ മാസികകളുടെ പത്രാധിപരുമാണ് ആലിയ മംദൂഹ്. (ജനനം : 1944)
ഇറാക്കിലെ ബഗ്ദാദിൽ ജനിച്ചു. മാതാവ് സിറിയക്കാരിയായിരുന്നു. മനഃശാസ്ത്രത്തിൽ ബിരുദമെടുത്തു പത്രപ്രവർത്തകയായി. അൽ -റാഷിദ് മാസികയുടെ എഡിറ്റർ -ഇൻ -ചീഫും അൽ -ഫിക്ര്-അൽ -മുആസിർ മാസികയുടെ പത്രാധിപരുമായും പ്രവർത്തിച്ചു. മുൻ പ്രസിഡന്റ് സദ്ദാം ഹുസൈന്റെ ഭരണകാലത്ത് നിരോധനം ചുമത്തപ്പെട്ടതിനെ തുടർന്ന് 1982ൽ രാജ്യം വിട്ട് മൊറോക്കോയിൽ ഒമ്പതുവർഷം വിവിധ പത്രസ്ഥാപനങ്ങളിൽ പ്രവർത്തിച്ചു. പിന്നീട് ടുണീഷ്യയും ലബനോണുമായി ജീവിച്ചു. ഇപ്പോൾ ഫ്രാൻസിൽ പ്രവാസ ജീവിതം നയിക്കുന്നു. നോവൽ വിവിധ യൂറോപ്യൻ ഭാഷകളിൽ പരിഭാഷ ചെയ്യപ്പെട്ടിട്ടുണ്ട്. "സ്നേഹിക്കുന്നവർ" എന്ന നോവലിന് 2004ലെ സാഹിത്യത്തിനുള്ള നജീബ് മഹ്ഫൂസ് അവാർഡ് ലഭിക്കുകയുണ്ടായി. "നാഫ്തലിൻ" എന്ന ആദ്യകഥാസമാഹാരം 1973ൽ ലബനോണിൽ പ്രസിദ്ധീകരിച്ചു. സാമൂഹ്യ വിലക്കുകൾക്കുള്ളിൽ അമർത്തിവയ്ക്കപ്പെട്ട സ്ത്രീജീവിതങ്ങളുടെ ആവശ്യങ്ങളും മോഹങ്ങളും വരച്ചുകാട്ടാൻ സംജ്ഞകളും ബിംബങ്ങളും കൊണ്ടുള്ള അതേ ആവിഷ്കാര തന്ത്രമാണ് കഥാകാരി സ്വീകരിച്ചിരിക്കുന്നത്.


</doc>
<doc id="183644" url="https://ml.wikipedia.org/wiki?curid=183644" title="കടുവാസ്രാവ്">
കടുവാസ്രാവ്

വലിപ്പംകൂടിയ സ്രാവിനമാണ് കടുവാസ്രാവ്. സെലാച്ചി (Selachii) വർഗത്തിലെ ഗലെയ്ഫോമസ് (Galeiformes) മത്സ്യഗോത്രത്തിൽപ്പെടുന്നു. ശാ.നാ. ഗലിയോസെർഡോ ക്യുവിയേരി (Galeocerdo cuvieri). വള്ളുവൻ സ്രാവ് എന്ന പേരിലും ഇത് അറിയപ്പെടുന്നു.

ഉപോഷ്ണമേഖലയിൽപ്പെട്ട സമുദ്രതീരത്തോടടുത്താണ് ഇവയുടെ ആവാസകേന്ദ്രം. പലപ്പോഴും കടലിന്റെ അടിത്തട്ടിലേക്കും മിതോഷ്ണപ്രവാഹപ്രദേശങ്ങളിലേക്കും ഇവ സഞ്ചരിക്കാറുണ്ട്. മെഡിറ്ററേനിയൻ സമുദ്രത്തിൽ ഇവ കാണപ്പെടുന്നില്ല.

ടൈഗർ സ്രാവുകൾക്ക് സാധാരണ 4.5 മീ. നീളം കാണും. ഒമ്പതു മീ. വരെയുള്ളവയേയും അപൂർവമായി ലഭിച്ചിട്ടുണ്ട്. സ്രാവിന്റെ പുറംഭാഗത്തിന് ചാരനിറവും വയറിന് വെള്ള നിറവുമായിരിക്കും. ശരീരത്തിൽ അവിടവിടെയായി അവ്യക്തമായ ചില പാടുകൾ കാണാം. മോന്തയുടെ മുൻഭാഗത്തിന്റെ നീളം വായയുടെ വീതിയേക്കാൾ കുറവായിരിക്കും. മോന്തയുടെ അഗ്രത്തിനോടടുത്താണ് നാസാരന്ധ്രങ്ങൾ കാണപ്പെടുന്നത്. മോന്തയുടെ വശങ്ങൾക്കും അടിഭാഗത്തിനും മഞ്ഞ നിറമാണുള്ളത്. ടൈഗർ സ്രാവിന്റെ കണ്ണുകൾ താരതമ്യേന വലിപ്പംകൂടിയവയാണ്. ക്ലോമരന്ധ്രങ്ങൾ ചെറുതും. വായിൽ ഇരുപത്തിരണ്ടോ ഇരുപത്തിമൂന്നോ പല്ലുകളുണ്ടായിരിക്കും. ചന്ദ്രക്കലയുടെ ആകൃതിയിലുള്ള ഭുജപത്രം ആദ്യത്തെ പൃഷ്ഠപത്രത്തിന്റെ താഴെവരെയെത്തും. ഭുജപത്രത്തിന്റെ ആധാരത്തിന് അല്പം പിന്നോട്ടുമാറി നേരെ മുകളിൽനിന്നാണ് പൃഷ്ഠപത്രം ഉദ്ഭവിക്കുന്നത്. രണ്ടാമത്തെ പൃഷ്ഠപത്രം പായു പത്രത്തിനോളം വലിപ്പമുള്ളതും ഇതിനു നേരെ എതിരെ കാണപ്പെടുന്നതുമാണ്. പൃച്ഛപത്രം വളരെനീളം കൂടിയതാണെങ്കിലും പ്രായംകൂടിയ മത്സ്യങ്ങളിൽ നീളം കുറഞ്ഞ പത്രമാണ് കാണപ്പെടുന്നത്. ടൈഗർ സ്രാവുകൾ അണ്ഡജരായൂജ (ovoviviparous)ങ്ങളാണ്. ഇതിന്റെ കുഞ്ഞുങ്ങൾക്ക് 60-90 സെ.മീ. നീളമുണ്ടായിരിക്കും. ഒരു സമയത്ത് 10-50 കുഞ്ഞുങ്ങളുണ്ടാകുന്നു. കുഞ്ഞുങ്ങളുടെ ശരീരത്തിൽ പുലികളുടേതുപോലുള്ള കറുപ്പും വെളുപ്പും വരകൾ സുവ്യക്തമായി കാണാനാകും. ഏതാണ്ട് നാലു മീറ്റർ നീളം വരെ വളർച്ചയെത്തുമ്പോഴേക്കും ഇത്തരത്തിലുള്ള വരകൾ അപ്രത്യക്ഷമാവുന്നു.

ടൈഗർ സ്രാവുകൾ സർവാഹാരികളാണ്. എല്ലാത്തരം ഇരകളേയും ഇവ ആക്രമിച്ചു കീഴടക്കുകയാണ് പതിവ്. ഇവ മനുഷ്യരേയും ആക്രമിക്കാറുണ്ട്. ഞണ്ടുകൾ, കടൽപ്പന്നി, ചെറിയ ഇനം സ്രാവുകൾ, ചെറിയയിനം മത്സ്യങ്ങൾ എന്നിവയെല്ലാം ഇവ ആഹാരമാക്കുന്നു. അഴുക്കുകളും വിസർജ്യവസ്തുക്കളുമെല്ലാം ഇവ തിന്നൊടുക്കുന്നു. തീവ്ര വെളിച്ചത്തിലേക്ക് ഇത്തരം സ്രാവുകൾ പ്രത്യക്ഷപ്പെടാറില്ല. ഇക്കാരണത്താൽ തീവ്ര വെളിച്ചം പ്രകാശിപ്പിക്കുകവഴി ഇവയുടെ ആക്രമണത്തെ തടയാനാകും. രാത്രികാലങ്ങളിൽ മാത്രമേ ഇവ ആഴം കുറഞ്ഞ കടൽത്തീരത്തേക്കു വരാറുള്ളു. തിരക്കേറിയ സമയങ്ങളിൽ ഇവ കടൽത്തീരത്തേക്ക് അടുക്കാറില്ല.

ടൈഗർ സ്രാവുകൾ വ്യാവസായിക പ്രാധാന്യമുള്ളവയാണ്. ഇവയുടെ കരളിൽനിന്നും പോഷകമൂല്യമുള്ള എണ്ണ ലഭിക്കുന്നു. പലപ്പോഴും ചർമത്തിനുവേണ്ടിയും ഇവയെ കൊന്നൊടുക്കാറുണ്ട്.

കല്വരി, കല്വാരി, കല്സ്റാവ്, കല്ലസ്രാവ് , കല്ലം , കളളസ്റാവ്, കെല്ലന് , കെളളന്, കേട്ടലന്, കേതാലന് , പുള്ളിസ്റാവ്,വലിയസുരവ് വലിയസുരാവ്, വൊരിമിയരു തുടങ്ങിയ പേരുകളിലുമറിയപ്പെടുന്നു.



</doc>
<doc id="183645" url="https://ml.wikipedia.org/wiki?curid=183645" title="ഒറോത">
ഒറോത

1984-ലെ മികച്ച നോവലിനുള്ള കേരള സാഹിത്യ അക്കാദമിയുടെ പുരസ്കാരം നേടിയ കാക്കനാടന്റെ മലയാള നോവലാണ് ഒറോത.
ഒറോതയിലൂടെയാണ്‌ ചെമ്പേരിയുടെ ഉയർച്ചയുടെ കഥ തുടങ്ങുന്നത്‌. കണ്ണൂർ ജില്ലയിലെ കിഴക്കൻ മലയോരത്തുള്ള ചെമ്പേരിയെന്ന കുടിയേറ്റഗ്രാമത്തിന്റെ തുടിപ്പുകളാണ് കാക്കനാടന്റെ ഒറോത എന്ന നോവൽ. മധ്യതിരുവിതാംകൂറിൽ നിന്ന്‌ മലബാർ പ്രദേശത്തേക്കുണ്ടായ കുടിയേറ്റക്കാരുടെ കഥകൂടിയാണിത്. കൊല്ലവർഷം 1099-ൽ തിരുവിതാംകൂറിൽ ഉണ്ടായ വെള്ളപ്പൊക്കവും പിന്നീട് മീനച്ചിലാറിന്റെ കരയിൽനിന്ന് കുറച്ച് കുടുംബങ്ങൾ മലബാറിലേക്ക് കുടിയേറുന്നതിന്റെയും കഥയാണ് "ഒറോത"യിൽ പറയുന്നത്. സ്നേഹവും ത്യാഗവും കരുത്തും കാട്ടുന്ന ഒറോത ഒരു അസാധാരണ കഥാപാത്രമായി തിളങ്ങി നിൽക്കുന്നു. വെള്ളം ഈ നോവലിലെ ഒരു പ്രധാന വിഷയമാണ്. തൊണ്ണൂറ്റൊമ്പതിലെ വെള്ളപ്പൊക്കത്തിൽനിന്നാണ് റൗഡി പാപ്പനെന്നറിയപ്പെട്ട വെട്ടുകാട് പാപ്പന് ഒറോതയെ കിട്ടിയത്. പാപ്പൻ ഒരു വള്ളമൂന്നുകാരനാണ്; വെള്ളത്തിൽ തൊഴിലെടുക്കുന്നവർ . മീനച്ചിലാറിന്റെ പുത്രിയായ ഒറോതയെ പാപ്പൻ നിധിപോലെ കാത്തു. ഒറ്റാംതടിയായി ജീവിച്ച അയാളിലെ ജലാംശം തന്നെയായിരുന്നു ഒറോത. അധ്വാനമാണ് ഒറോത നിർദ്ദേശിക്കുന്ന ജീവിത വേദാന്തം. പാപ്പനും ഒറോതയുമാണ് ആ ജീവിതവേദാന്തം പൂർണ്ണമായി പ്രായോഗികമാക്കുന്ന രണ്ടു കഥാപാത്രങ്ങൾ . ജാനമ്മ, കുഞ്ഞുവർക്കി, മുത്തുകൃഷ്ണൻ , ഔതക്കുട്ടി, ചേച്ചമ്മ, ഇട്ടിയവിശ, അന്നക്കുട്ടി തുടങ്ങിയ കഥാപാത്രങ്ങളെല്ലാം ഒറോതയ്ക്കും പാപ്പനും മിഴിവുകൂട്ടുന്നവരാണ്.

നോവലിന്റെ ആമുഖമായി കാക്കനാടൻ ഇങ്ങനെ പറഞ്ഞിട്ടുണ്ട്: "ഒരു ബൃഹദ് രചനയെക്കുറിച്ച് ആലോചിച്ചിരിക്കുന്നതിനിടയിൽ അതിൽനിന്ന് കഥാപാത്രത്തെമാത്രം ചികഞ്ഞെടുത്ത് ആ കഥാപാത്രത്തിന്റെ ഒരു രേഖാചിത്രം വരയ്ക്കണമെന്ന് പെട്ടെന്ന് ഒരിക്കൽ തോന്നി. ആ തോന്നലിന്റെ ഫലമാണ് എന്റെ "ഒറോത". ഒരു മികച്ച മനുഷ്യ മാതൃക എന്ന നിലയ്ക്കാണ് കാക്കനാടൻ ഒറോതയെ സൃഷ്ടിച്ചത്.

ഒറോതയുടെ ഓർമ്മകളിലൂടെ ചെമ്പേരിയെ പ്രണയിച്ച്‌
ഒറോത - ടി. ടി. പ്രഭാകരൻ 


</doc>
<doc id="183648" url="https://ml.wikipedia.org/wiki?curid=183648" title="അസ്ർ">
അസ്ർ

മുസ്‌ലിംകൾ ദിവസേന അഞ്ചു നേരം അനുഷ്ഠിക്കേണ്ട നിർബന്ധ പ്രാർഥനയായ നമസ്കാരത്തിൽ ളുഹർ നിസ്കാരം കഴിഞ്ഞാൽ പിന്നെ നിസ്കരിക്കേണ്ടത് അസർ( "", "afternoon prayer") നിസ്കാരമാണ്‌ അതിന്റെ സമയം ളുഹർ നമസ്കാരത്തിന്റെ സമയ പരിധി കഴിഞ്ഞത് മുതൽ സൂര്യൻ അസ്തമിക്കുന്നത് വരെയുള്ള സമയമാണ്‌ നാല് റകഅതുള്ള നമസ്കാരമാണ്‌ അസർ.


</doc>
<doc id="183653" url="https://ml.wikipedia.org/wiki?curid=183653" title="കൂവ (വിവക്ഷകൾ)">
കൂവ (വിവക്ഷകൾ)



</doc>
<doc id="183656" url="https://ml.wikipedia.org/wiki?curid=183656" title="നായ്ക്കമ്പകം">
നായ്ക്കമ്പകം

കേരളത്തിൽ കാണപ്പെടുന്ന ഒരിനം വന്മരമാണ് നായ്ക്കമ്പകം (ശാസ്ത്രീയനാമം: "Hopea malabarica"). ഡിപ്റ്റെറോകാർപേസീ സസ്യകുടുംബത്തിൽ ഉൾപ്പെടുന്ന ഈ വൃക്ഷം പശ്ചിമഘട്ടത്തിലെ നിത്യഹരിതവനങ്ങളിൽ കാണപ്പെടുന്നുണ്ട്. നനവാർന്ന നിത്യഹരിതവനങ്ങളിലും അർദ്ധനിത്യഹരിതവനങ്ങളിലും കാണപ്പെടുന്ന ഇവ കർണ്ണാടകയിലെ കൂർഗിൽ കൂടുതലായി കാണപ്പെടുന്നു. 

നായ്ക്കമ്പകം അപൂർവ്വമായി വേനലിൽ ഇല പൊഴിക്കുന്നു. മരത്തിന്റെ തൊലിക്ക് കറുപ്പുകലർന്ന തവിട്ടുനിറമാണ്. ഇലകൾക്ക് സാധാരണയായി 7 സെന്റീമീറ്റർ നീളവും പകുതിയോളം വീതിയും ഉണ്ടാകുന്നു. വേനൽക്കാലത്താണ് സസ്യം പുഷ്പിക്കുന്നത്. ദളങ്ങളും ബാഹ്യദളങ്ങളും അഞ്ചുവീതമുള്ള പൂക്കൾക്ക് വെള്ള കലർന്ന മഞ്ഞ നിറമാണ്. മഴക്കാലത്ത് ഫലം മൂപ്പെത്തുന്നു. കഠിനമായ ശൈത്യവും ചൂടും കാട്ടുതീയും ഇവയ്ക്ക് സഹിക്കാനാവില്ല. സ്വാഭാവിക പുനരുത്ഭവം കുറവാണ്. തടിക്ക് ഉറപ്പും ബലവും ഉണ്ടെങ്കിലും പൊട്ടിപ്പോകാൻ സാധ്യതയുള്ളതിനാൽ ഫർണിച്ചർ നിർമ്മാണത്തിനു യോഗ്യമല്ല. അതിനാൽ വിറകിനായി ഉപയോഗിക്കുന്നു. 



</doc>
<doc id="183657" url="https://ml.wikipedia.org/wiki?curid=183657" title="ഇരുമ്പകം">
ഇരുമ്പകം

വംശനാശത്തിന്റെ വക്കിലുള്ള ഒരിനം വൻമരമാണ് കേരളത്തിൽ കാണപ്പെടുന്ന ഇരുമ്പകം (ശാസ്ത്രീയനാമം: "Hopea wightiana"). (Hopea ponga (Dennst.)Mabb.)ഡിപ്റ്റെറോകാർപേസീ സസ്യകുടുംബത്തിൽ ഉൾപ്പെടുന്ന ഈ വൃക്ഷം നിത്യഹരിതമാണ്. സമുദ്രനിരപ്പിൽ നിന്നും 300 മുതൽ 800 മീറ്റർ വരെ ഉയരമുള്ള പ്രദേശങ്ങളിലാണ് ഇവ സാധാരണ കാണപ്പെടുന്നത്. ഇംഗ്ലീഷിൽ പൊംഗ (ponga) എന്നു വിളിക്കും.

നനവാർന്ന ഭൂമിയിലാണ് ഇരുമ്പകം വളരുന്നത്. നിത്യഹരിതമെങ്കിലും അപൂർവ്വമായി മാത്രം വേനലിൽ ഇവ ഇല പൊഴിക്കുന്നു. ഏകാന്തരമായാണ് ഇലകൾ വിന്യസിച്ചിരിക്കുന്നത്. ഇലകൾക്ക് ഏകദേശം 15 സെന്റീമീറ്റർ നീളവും 6 സെന്റീമീറ്റർ വീതിയും ഉണ്ടാകുന്നു. വേനൽക്കാലത്താണ് സസ്യം പുഷ്പിക്കുന്നത്. പൂക്കൾ ദ്വിലിംഗങ്ങളാണ്. തടിക്ക് ഈടും ബലവും ഭംഗിയും കുറവാണ്. കഠിനമായ വേനലും അതിശൈത്യവും വൃക്ഷത്തിനു താങ്ങാനാകില്ല. സ്വാഭാവികമായ പുനരുത്ഭവം കുറവാണ്. 



</doc>
<doc id="183659" url="https://ml.wikipedia.org/wiki?curid=183659" title="അലക്സാണ്ട്രിയയിലെ ക്ലെമന്റ്">
അലക്സാണ്ട്രിയയിലെ ക്ലെമന്റ്

അലക്സാണ്ട്രിയയിലെ വേദപാഠശാലയിൽ അദ്ധ്യാപകനായിരുന്ന ക്രിസ്തീയചിന്തകനായിരുന്നു അലക്സാണ്ട്രിയയിലെ ക്ലെമന്റ് എന്നറിയപ്പെടുന്ന "തീത്തൂസ് ഫ്ലാവിയസ് ക്ലെമൻസ്" (ഏകദേശജീവിതകാലം: പൊതുവർഷം 150-215). പേഗൻ ധാർമ്മികതയിൽ നിന്നു ക്രിസ്തുമതത്തിലേക്കു പരിവർത്തിതനായ അദ്ദേഹം പുരാതന യവനദർശനവും സാഹിത്യവുമായി പരിചയമുണ്ടായിരുന്ന വിദ്യാസമ്പന്നൻ ആയിരുന്നു. 

സമകാലീനരായ ക്രിസ്തീയചിന്തകന്മാരിൽ, യവനചിന്ത ഏറ്റവുമേറെ സ്വാധീനിച്ചത് ക്ലെമന്റിനെ ആയിരുന്നെന്ന് അദ്ദേഹത്തിന്റെ മൂന്നു മുഖ്യരചനകൾ തെളിയിക്കുന്നു. പ്രത്യേകിച്ച് പ്ലേറ്റോയും സ്റ്റോയിക് ചിന്തയും അദ്ദേഹത്തെ ആഴത്തിൽ സ്വാധീനിച്ചിരുന്നു. ശകലങ്ങളിൽ മാത്രം ലഭ്യമായ ക്ലെമന്റിന്റെ ഇതരചനകൾ, യഹൂദരുടെ നിഗൂഢസാഹിത്യവും ജ്ഞാനവാദവും അദ്ദേഹത്തിൽ ചെലുത്തിയ സ്വാധീനവും വ്യക്തമാക്കുന്നു. ക്ലെമന്റിന്റെ ശിഷ്യന്മാരിൽ സഭാചിന്തകനായ ഒരിജൻ, യെരുശലേമിലെ അലക്സാണ്ടർ എന്നിവർ ഉൾപ്പെടുന്നു.

സഭാപിതാവായി എണ്ണപ്പെടുന്ന ക്ലെമന്റ്, ഓർത്തഡോക്സ് ക്രിസ്തീയതയിലും, പൗരസ്ത്യകത്തോലിക്കാ സഭയിലും, ആംഗ്ലിക്കൻ കൂട്ടായ്മയിലും വിശുദ്ധനായി വണങ്ങപ്പെടുന്നു. റോമൻ കത്തോലിക്കാസഭയിലും അദ്ദേഹത്തിനു വിശുദ്ധ പദവി ഉണ്ടായിരുന്നെങ്കിലും, ക്ലെമന്റിന്റെ പ്രബോധനങ്ങളുടെ യാഥാസ്ഥിതികത ചോദ്യം ചെയ്യപ്പെട്ടതിനെ തുടർന്ന്, 1586-ൽ സിക്സ്റ്റസ് അഞ്ചാമൻ മാർപ്പാപ്പ, അദ്ദേഹത്തിന്റെ വണക്കം നിർത്തൽ ചെയ്തു.

ക്ലെമന്റിന്റെ ജനനത്തിന്റെ സ്ഥലകാലങ്ങളെക്കുറിച്ച് ഊഹാപോഹങ്ങൾ മാത്രമേയുള്ളു. അദ്ദേഹം പൊതുവർഷം 150-നടുത്ത് ജനിച്ചെന്ന് ഊഹിക്കപ്പെടുന്നു. ജന്മസ്ഥലം ആഥൻസ് ആയിരുന്നെന്ന് എപ്പിഫാനസ് സ്കോളാസ്റ്റിക്കസ് പറയുന്നെങ്കിലും അലക്സാണ്ഡ്രിയയിൽ ജനിച്ചതായുള്ള മറ്റൊരു പാരമ്പര്യവുമുണ്ട്. പേഗൻ മാതാപിതാക്കളിൽ ജനിച്ച ക്ലെമന്റ് ക്രിസ്തുമതത്തിലേക്ക് പരിവർത്തിതനാവുകയാണുണ്ടായത്. 'പ്രൊട്രെപ്റ്റിക്കസ്' എന്ന കൃതിയിൽ അദ്ദേഹം ഗ്രീക്ക് പുരാണങ്ങളിലും ഗ്രെക്കോ-റോമൻ ധാർമ്മികതയിലും പ്രകടിപ്പിക്കുന്ന അറിവ്, കുടുംബപശ്ചാത്തലത്തിൽ നിന്നു കിട്ടിയതാവാനേ വഴിയുള്ളു. 

യുവപ്രായത്തിൽ, സാന്മാർഗ്ഗികമായി അധപതിച്ചതെന്ന് താൻ കരുതിയ പേഗൻ ധാർമ്മികതക്കു പകരം ക്രിസ്തുമതവിശ്വാസത്തെ തെരഞ്ഞെടുത്ത ക്ലെമന്റ്, ഗ്രീസിലും ഏഷ്യാമൈനറിലും പലസ്തീനയിലും ഈജിപ്തിലും സഞ്ചരിച്ചു. ഈ യാത്രകളുടെ ലക്ഷ്യം, മതപരമായ അറിവു സമ്പാദിക്കുക ആയിരുന്നു. ഗ്രീസിൽ അദ്ദേഹം ഒരു യവനചിന്തകനെ കണ്ടുമുട്ടിയതായി പറയപ്പെടുന്നു. അത് ആഥൻസിലെ അഥെനാഗോറസ് ആയിരിക്കാം; പൗരസ്ത്യദേശത്ത് അദ്ദേഹത്തിന്റെ ഗുരുക്കളായിരുന്നത് രണ്ടാം നൂറ്റാണ്ടിലെ ക്രിസ്തീയലേഖകൻ അസീറിയാക്കാരൻ തേഷനും, യഹൂദപശ്ചാത്തലത്തിൽ നിന്നു വന്ന കേസറിയായിലെ മെത്രാൻ തിയോഫിലസും ആയിരുന്നിരിക്കാം.

പൊതുവർഷം 180-നടുത്ത് അലക്സാണ്ട്രിയയിലെത്തിയ ക്ലെമന്റ്, അവിടത്തെ വേദപാഠശാലയിൽ അദ്ധ്യാപകനായിരുന്ന പന്തേനൂസിനെ കണ്ടുമുട്ടി. പന്തേനൂസ് വേദപാഠശാലയുടെ തലവനായിരുന്നെന്ന് യൂസീബിയസ് പറയുന്നെങ്കിലും, ഒരിജന്റെ കാലത്തിനു മുൻപ്, പാഠശാല ആ വിധത്തിൽ സ്ഥാപനവൽക്കരിക്കപ്പെട്ടിരുന്നോ എന്നു വ്യക്തമല്ല. പന്തേനൂസ് തലവനായിരുന്നെന്നു കരുതുന്നവർ, ക്ലെമന്റിനെ അദ്ദേഹത്തിന്റ് പിൻഗാമിയും ഒരിജനെ ക്ലെമന്റിന്റെ പിൻഗാമിയും ആയി കണക്കാക്കുന്നു.പന്തേനൂസിനു കീഴിൽ പഠനം നടത്തിയ ക്ലെമന്റിനെ പൊതുവർഷം 189-നു മുൻപ് ജൂലിയൻ മാർപ്പാപ്പ പൗരോഹിത്യത്തിലെക്കുയർത്തി. ഇതിനപ്പുറം ക്ലെമന്റിന്റെ ജീവിതത്തെക്കുറിച്ച് മറ്റൊരു വിവരവും ലഭ്യമല്ല. അദ്ദേഹത്തിന്റെ ലിഖിതങ്ങളിലെ സൂചനകൾ വച്ച് ക്ലെമന്റ് വിവാഹിതനായിരുന്നു എന്ന ഊഹമുണ്ട്. അദ്ദേഹം സസ്യാഹാരി ആയിരുന്നെന്ന ധാരണ തെറ്റാണ്. അമിതാഹാരത്തെ വിമർശിച്ചിരുന്നെങ്കിലും ക്ലെമന്റ് മാംസം ആഹരിക്കുന്നതിനെ എതിർത്തിരുന്നില്ല.

റോമൻ ചക്രവർത്തി സെപ്തിമിയസ് സെവേരസിന്റെ ക്രിസ്തുമതപീഡനകാലത്ത് (പൊതുവർഷം 202-03) ക്ലെമന്റ് അലസ്കാണ്ട്രിയ വിട്ടുപോയി. യെരുശലേമിലെ അലക്സാണ്ടർ, പൊതുവർഷം 211-ൽ അന്ത്യോഖ്യായിലെ സഭക്കെഴുതിയ ഒരു കത്തിൽ അദ്ദേഹത്തെ പ്രശംസിക്കുന്നതിനാൽ, അക്കാലത്ത് അദ്ദേഹം കപ്പദോക്കിയയിൽ ആയിരുന്നിരിക്കാം എന്ന് അനുമാനമുണ്ട്. ക്ലെമന്റ് എന്ന്, എവിടെ മരിച്ചു എന്നു വ്യക്തമല്ല. ഏതായാലും പൊതുവർഷം 215-ലോ, 216-ലോ ഒരിജന് എഴുതിയ ഒരു കത്തിൽ, യെരുശലേമിലെ അലക്സാണ്ടർ, ക്ലമന്റ് മരിച്ചു കഴിഞ്ഞതായി സാക്ഷ്യപ്പെടുത്തുന്നു.

ക്ലെമന്റിന്റെ മൂന്നു രചനകൾ പൂർണ്ണരൂപത്തിൽ ലഭ്യമാണ്. അവ ഒരുമിച്ച് ഒരു ഗ്രന്ഥത്രയമായി പരിഗണിക്കപ്പെടുന്നു. ആ കൃതികൾ താഴെപ്പറയുന്നവയാണ്:-


പ്രബോധനങ്ങൾ എന്നർത്ഥം പറയാവുന്ന ഗ്രന്ഥനാമമുള്ള "പ്രോട്രെപ്ടിക്കസ്", ഗ്രീസിലെ പേഗൻ ധാർമ്മികതയുടെ അനുയായികളോട് ക്രിസ്തീയവിശ്വാസം സ്വീകരിക്കാനുള്ള ആഹ്വാനമാണ്. അതിൽ ക്ലെമന്റ്, ഗ്രെക്കോ-റോമൻ പുരാവൃത്തങ്ങളിലും ദൈവശാസ്ത്രത്തിലും ഉള്ള തന്റെ അഗാധമായ അറിവു പ്രകടമാക്കുന്നു. ധാർമ്മികതയെ മാനുഷികതയുടെ ഒരു ഭാഗമായി വിശദീകരിക്കാനുള്ള ക്ലെമന്റിന്റെ ശ്രമം ആ കൃതിയുടെ പ്രധാന്യം വർദ്ധിപ്പിക്കുന്നു. ഹ്രസ്വമായുർ ദാർശനികവിചാരത്തിനു ശേഷം അത് യവനധാർമ്മികതയുടെ ചരിത്രത്തിലെ ഏഴു ഘട്ടങ്ങളായി തിരിച്ച് വിവരിക്കുന്നു.

ആദ്യഘട്ടത്തിൽ മനുഷ്യർ സൂര്യചന്ദ്രാദികളായ ആകാശഗോളങ്ങളെ ദൈവങ്ങളായി കണക്കാക്കി ആരാധിച്ചുവെന്ന് ക്ലെമന്റ് പറയുന്നു. അടുത്ത ഘട്ടത്തിൽ കാർഷികവൃത്തിയുടെ ഉൽപ്പന്നങ്ങളായി ആരാധനാവിഷയം. ഡെമെറ്ററുടേയും ഡയോനിഷ്യസിന്റേയും ആരാധനയുടെ തുടക്കം അങ്ങനെ ആയിരുന്നു. തുടർന്ന് ആരാധന, പക, രാഗദ്വേഷങ്ങൾ, ഭയം മുതലായ മനുഷ്യവികാരങ്ങളെ ലക്ഷ്യമാക്കി. അടുത്ത ഘട്ടത്തിൽ ഹേസിയദിനേയും ഹോമറിനേയും പോലുള്ള കവികൾ ദൈവങ്ങളുടെ എണ്ണം തിട്ടപ്പെടുത്താൻ ശ്രമിച്ചു; ഹേസിയദിന്റെ ദൈവസംഖ്യ പന്ത്രണ്ടായിരുന്നു. അന്തിമഘട്ടത്തിൽ മനുഷ്യർ, അസ്ക്ലേപ്പിയൂസിനേയും ഹെർക്യൂലീസിനേയും പോലുള്ള ഇതരമനുഷ്യരെ ദൈവങ്ങളായി കരുതി. വിഗ്രഹാരധനയെക്കുറിച്ചുള്ള ചർച്ചയിൽ ക്ലെമന്റ്, പുരാതനധാർമ്മികത, പ്രകൃതിയിലെ രൂപരഹിതമായ കല്ലിനേയും മരത്തേയും ആരാധിച്ചിരുന്നു എന്നു പറയുന്നു. അത്തരം വസ്തുക്കൾ നിർമ്മാണസാമഗ്രികളായതോടെ വിഗ്രങ്ങൾ ഉടലെടുത്തു. പ്ലേറ്റോയെ പിന്തുടർന്ന് ക്ലെമന്റും, എല്ലാത്തരം ദൃശ്യകലകളേയും വിമർശിക്കുന്നു. കലാസൃഷ്ടികൾ മിദ്ധ്യയും "മാരകമായ പാവകളും" ആണെന്നാണ് അദ്ദേഹം കരുതിയത്.

പേഗൻ ധാർമ്മികതയുടെ ആരാധനാമൂർത്തികൾ കപടവും, സാന്മാർഗദൃഷ്ടിയിൽ മോശം മാതൃകകളും ആണെന്ന് ക്ലെമന്റ് കരുതി. പേഗൻ മതത്തിലെ നിഗൂഢതകളെ അദ്ദേഹം ബാലിശമായ അന്ധവിശ്വാസങ്ങളായി കണക്കാക്കി. കുട്ടികളുടെ പാപവകളെ ആരാധനയിൽ ഉപയോഗിക്കുന്നതിന് ഡയോനിഷ്യസിന്റെ ആരാധകരെ അദ്ദേഹം പ്രത്യേകം പരിഹസിക്കുന്നു. ചില കാര്യങ്ങളിൽ പേഗൻ ദൈവങ്ങൾ മനുഷ്യഭാവം കാട്ടുന്നെങ്കിലും മറ്റു ചില കാര്യങ്ങളിൽ അവർ മനുഷ്യവൈരികളായ ചെകുത്താന്മാരാണെന്നു പറയുന്ന അദ്ദേഹം പുരാതനസാഹിത്യത്തിൽ നിന്ന് ഈ വാദത്തിനുള്ള തെളിവുകൾ അവതരിപ്പിക്കുന്നു. നിഖ്യാസൂനഹദോസിനു മുൻപു ജീവിച്ചിരുന്ന പല സഭാപിതാക്കന്മാരേയും പോലെ ക്ലെമന്റും യൂഹിമീറസിനെപ്പോലുള്ള യുക്തിവാദിദാർശനികരെ പിന്തുണക്കുന്നു. അവർ പേഗൻ മതത്തിന്റെ കുറവുകൾ കണ്ടെത്തുകയെങ്കിലും ചെയ്തെന്നാണ് അതിനു പറയുന്ന ന്യായം. എങ്കിലും അദ്ദേഹത്തിന്റെ പ്രശംസയുടെ പരമലക്ഷ്യമാകുന്നത് പ്ലേറ്റോയാണ്. ദൈവത്തിന്റെ അനിർവചനീയതയെക്കുറിച്ചുള്ള പ്ലേറ്റോയുടെ വീക്ഷണത്തെ അദ്ദേഹം ക്രിസ്തീയതയുടെ പൂർവദർശനമായി കണക്കാക്കി.

പേഗൻ ദൈവമായ ഓർഫിയസ് ഈ കൃതിയിൽ ഒരു വലിയ സാന്നിദ്ധ്യമാണ്. ഓർഫിയസിന്റെ ആരാധനയിലെ ഗാനങ്ങളെ അദ്ദേഹം പേഗൻ അന്ധവിശ്വാസത്തിന്റെ പ്രതീകമായി ചിത്രീകരിക്കുകയും ക്രിസ്തീയവിശ്വാസത്തിലെ ദൈവികവചനത്തിന്(ലോഗോസ്) അതുമായി താരതമ്യപ്പെടുത്തുമ്പോഴുള്ള മഹിമകൾ എടുത്തു പറയുകയും ചെയ്യുന്നു. അദ്ദേഹത്തിന്റെ അഭിപ്രായത്തിൽ, ക്രിസ്തുമതത്തിലേക്കുള്ള പരിവർത്തനത്തിലൂടെ മാത്രമേ മനുഷ്യന് സാർവർത്രികസത്യമായ ദൈവവചനത്തിൽ പങ്കുപറ്റാനാവുകയുള്ളു.

ഈ കൃതിയുടെ പേരിന് ഗുരുനാഥൻ എന്നാണർത്ഥം. മനുഷ്യരാശിയുടെ മുഴുവൻ ഗുരുനാഥനായി യേശുവിനെ ചിത്രീകരിക്കുന്ന ഈ രചന, ക്രിസ്ത്യാനികളെ ദൈവമക്കളായും അവതരിപ്പിക്കുന്നു. കേവലം പ്രബോധനപരമായ കൃതിയല്ല ഇത്: ക്രിസ്തുവിന്റെ സ്നേഹത്തോട് ക്രിസ്ത്യാനികൾ ആത്മാർത്ഥതയോടെ ഏതുവിധം പ്രതികരിക്കണമെന്ന് കാണിക്കുകയാണ് ഗ്രന്ഥകാരന്റെ ലക്ഷ്യം. പ്ലേറ്റോയുടെ റിപ്പബ്ലിക്കിനെ പിന്തുടർന്ന് ക്ലെമന്റും, ജീവിതത്തെ സ്വഭാവം, കർമ്മങ്ങൾ, വികാരങ്ങൾ എന്നിങ്ങനെ മൂന്നു ഘടകങ്ങളായി തിരിക്കുന്നു. ആദ്യത്തെ ഘടകം 'പ്രോട്രെപ്റ്റിക്കസ്' എന്ന മുൻരചനയിൽ വിശദീകരിക്കപ്പെട്ടതിനാൽ പെഡഗോജസിൽ ക്ലെമന്റ്, കർമ്മങ്ങളിലെ ധാർമ്മികതയും വികാരങ്ങളിന്മേൽ നിയന്ത്രണവും ക്രിസ്തു നമ്മെ എങ്ങനെ പഠിപ്പിച്ചു എന്നു വ്യക്തമാക്കുന്നു. വിഷയം തികച്ചും ക്രിസ്തീയമാണെങ്കിലും, തന്റെ രചനയിൽ ക്ലെമന്റ്, സ്റ്റോയിക് തത്ത്വചിന്തയിലും പുരാതന ഗ്രീക്കു സാഹിത്യത്തിലും നിന്ന് നിർലോഭം ഉദാഹരണങ്ങൾ അവതരിപ്പിക്കുന്നു; ഹോമറിൽ നിന്നു തന്നെ അറുപതിലധികം ഉദ്ധരണികൾ കാണാം.

മനുഷ്യരെപ്പോലെ ദൈവസാദൃശ്യത്തിൽ ഉരുവാക്കപ്പെട്ടവനാണു ക്രിസ്തു. എങ്കിലും ദൈവപിതാവിന്റെ ഛായ പങ്കുപറ്റുന്നത് ക്രിസ്തു മാത്രമാണ്. ക്രിസ്തു പാപരഹിതനും നിർവികാരനും ആയിരിക്കയാൽ, ക്രിസ്തുവിനെ അനുകരിക്കാനുള്ള ശ്രമത്തിൽ നമുക്ക് മുക്തി പ്രാപിക്കാനാകും. ക്ലെമന്റിന്റെ അഭിപ്രായത്തിൽ പാപം അനിച്ഛാപൂർവം സംഭവിക്കുന്നതും അതിനാൽ തന്നെ യുക്തിഹീനവും ആണ്. പാപത്തിൽ നിന്നുള്ള മോചനം സാദ്ധ്യമാകുന്നത് ദൈവവചനമായ 'ലോഗോസ്' വഴിയാണ്. പാപത്തിൽ നിന്ന് നമ്മെ അകറ്റുന്നതിൽ പ്രകടമാകുന്ന ദൈവകാരുണ്യം, മനുഷ്യവർഗ്ഗത്തോടു മുഴുവനുമുള്ള ദൈവപ്രേമത്തിന്റെ പ്രകടനമാണ്.

ദൈവത്തിന്റെ മുക്തി മനുഷ്യവർഗ്ഗത്തെ ഒന്നോടെ പുണർന്നു നിൽക്കുന്നതാണെന്നു വാദിച്ച ക്ലെമന്റ്, സമ്പൂർണ്ണമായ സ്ത്രീ-പുരുഷ സമത്വത്തിനു വേണ്ടി നിലകൊണ്ടു. ക്രിസ്തു സ്ത്രീയോ പുരുഷനോ അല്ലെന്നും ദൈവപിതാവിൽ പുരുഷ-സ്ത്രീത്വങ്ങൾ ഒന്നുചേർന്നിരിക്കുന്നുവെന്നും അദ്ദേഹം കരുതി. വിശുദ്ധകുർബ്ബാനയെ അദ്ദേഹം ദൈവപിതാവിന്റെ മുലപ്പാൽ എന്നാണു വിശേഷിപ്പിക്കുന്നത്. സഭാനേതൃത്വത്തിൽ സ്ത്രീകളുടെ സജ്ജീവപങ്കാളിത്തത്തെ പിന്തുണക്കുന്ന അദ്ദേഹം നേതൃഗുണത്തിൽ തിളങ്ങിയ മഹിളകളുടെ ഉദാഹരണങ്ങൾ ബൈബിളിലും ക്ലാസിക്കൽ യവനചരിത്രത്തിലും നിന്ന് നിരത്തുന്നു. സ്ത്രീപുരുഷസമത്വത്തെ സംബന്ധിച്ച് 'പെഡഗോജസ്'-ൽ ക്ലെമന്റിന്റ് പ്രകടിപ്പിക്കുന്ന അയാഥാസ്ഥിതിക വീക്ഷണത്തിനു പിന്നിൽ ജ്ഞാനവാദത്തിന്റെ സ്വാധീനമാണെന്നു വാദിക്കപ്പെട്ടിട്ടുണ്ട്. എന്നാൽ ഇതേ കൃതിയിൽ ക്ലെമന്റ് മുക്തി, വിശ്വാസത്തിലൂടെയല്ലാതെ നിഗൂഢജ്ഞാനത്തിലൂടെ കൈവരുന്നു എന്ന ജ്ഞാനവാദികളുടെ വിശ്വാസത്തെ വിമർശിക്കുന്നു. ക്രിസ്തുവിലുള്ള വിശ്വാസത്തിലൂടെയാണു നമുക്ക് പ്രബുദ്ധതയും ദൈവജ്ഞാനവും ലഭിക്കുകയെന്നു അദ്ദേഹം കരുതി.

ക്രിസ്തീയജീവിതത്തിനു മാർഗദർശകമാകുന്ന പല പ്രായോഗികനിയമങ്ങളും ഈ കൃതിയുടെ രണ്ടാം ഭാഗത്ത് ക്ലെമന്റ് നൽകുന്നുണ്ട്. കണക്കറ്റ ഭക്ഷണാസക്തിയെ വിമർശിക്കുന്ന അദ്ദേഹം ഭക്ഷണമേശയിൽ നല്ല ശീലങ്ങൾ പാലിക്കണമെന്നും നിർദ്ദേശിക്കുന്നു. അമിതമായ മദ്യപാനത്തെ അദ്ദേഹം എതിർത്തു. എന്നാൽ തിമോത്തിക്കെഴുതിയ ഒന്നാം ലേഖനം 5:23-ൽ പൗലോസ് നൽകുന്ന ഉപദേശം ഉദ്ധരിച്ച്, മിതമായ മദ്യസേവയെ അദ്ദേഹം അനുകൂലിച്ചു. ക്രിസ്തീയമായ ഏകദൈവവിശ്വാസത്തിൽ അടങ്ങിയ ലാളിത്യത്തിനു ചേരും വിധമുള്ള ലളിതജീവിതത്തെയാണ് അദ്ദേഹം പിന്തുണച്ചത്. വീട്ടലങ്കാരങ്ങളിലും വസ്ത്രധാരണത്തിലുമുള്ള ആഡംബരത്തേയും സംഗീതത്തോടും പരിമളദ്രവ്യങ്ങളോടുമുള്ള അമിതപ്രേമത്തേയും അദ്ദേഹം എതിർത്തു. എന്നാൽ ലോകസുഖങ്ങളുടെ സമ്പൂർണ്ണപരിത്യാഗത്തിനും അദ്ദേഹം എതിരായിരുന്നു. സന്തുഷ്ടരായിരുന്നും സഹഭോജനങ്ങളിൽ ഏർപ്പെട്ടും ദൈവികസൃഷ്ടിയിൽ ആഹ്ലാദിക്കാൻ ക്രിസ്ത്യാനികൾക്ക് ചുമതലയുണ്ടെന്ന് അദ്ദേഹം കരുതി. എന്നാൽ പുഷ്പമാല്യങ്ങൾ അണിയുന്നതിനെ അദ്ദേഹം എതിർത്തു. പൂവിറുക്കുമ്പോൾ നാം ദൈവത്തിന്റെ ഒരു സുന്ദരസൃഷ്ടിയെ നശിപ്പിക്കുകയാണെന്നും പുഷ്പഹാരങ്ങൾ ക്രിസ്തുവിന്റെ മുൾമുടിയെ അനുസ്മരിപ്പിക്കുന്നുവെന്നും ക്ലെമന്റ് കരുതി. ലൈംഗികതയെ ക്ലെമന്റ് സാമാന്യം ദീർഘമായി പരിഗണിക്കുന്നുണ്ട്. അമിതഭോഗവും സമ്പൂർണ്ണവിരക്തിയും പ്രകൃതിവിരുദ്ധമാണ് എന്നായിരുന്നു അദ്ദേഹത്തിന്റെ പക്ഷം. മനുഷ്യലൈംഗികതയുടെ മുഖ്യലക്ഷ്യം പ്രത്യുല്പാദനമാണെന്ന് ക്ലെമന്റ് കരുതി. സ്വവർഗ്ഗരതി, വേശ്യാവൃത്തി, വെപ്പാട്ടിസേവ, വ്യഭിചാരം, ഗർഭിണികളുമായുള്ള ഇണചേരൽ എന്നിവയും, വിഹിതസന്താനത്തിന്റെ ജനനത്തിന് ഉതകാത്തതിനാൽ വർജ്ജിക്കേണ്ടതാണെന്ന് അദ്ദേഹം കരുതി.

പെഡഗോജസിന്റെ മൂന്നാം ഭാഗത്തും ഇതേമട്ടിലുള്ള ആശയങ്ങൾ തന്നെയാണ്. ശരീരത്തിനെയല്ല ആത്മാവിനെയാണു നാം മോടിപിടിപ്പിക്കേണ്ടത് എന്നു വാദിച്ച്, സൗന്ദര്യസംവർദ്ധകവസ്തുക്കളുടെ ഉപയോഗത്തെ അദ്ദേഹം വിമർശിക്കുന്നു. മുടി കറുപ്പിക്കുന്നതും ശരീരത്തിലെ രോമം നീക്കം ചെയ്യുന്നതും പുരുഷന്മാർക്കു ചേരാത്ത സ്ത്രൈണപ്രവൃത്തികളാണെന്ന് ക്ലെമന്റ് കരുതി. അധാർമ്മികരുമായുള്ള സംസർഗം നൽകുന്ന കളങ്കത്തിൽ നിന്നു രക്ഷപെടാനായി സുഹൃത്തുക്കളെ ശ്രദ്ധാപൂർവം തെരഞ്ഞെടുക്കണമെന്നും അദ്ദേഹം നിർദ്ദേശിച്ചു. ഭൗതികസമ്പത്ത് അതിനാൽ തന്നെ തിന്മയല്ലെങ്കിലും ക്രിസ്തുവിൽ കണ്ടെത്താനാകുന്ന ആത്മീയസമ്പത്തിൽ നിന്ന് ശ്രദ്ധതിരിച്ചു കളഞ്ഞേക്കാമെന്ന അപകടം അതിലുണ്ട്. കൃതി സമാപിക്കുന്നത് അതിലെ വാദങ്ങളെ പിന്തുണക്കുന്ന ബൈബിൾ വാക്യങ്ങൾ ഉദ്ധരിച്ചാണ്. ഒരു പ്രാർത്ഥനാഗാനവും അവസാനം കാണാം.

'പലവക' എന്നർത്ഥമുള്ള ഗ്രന്ഥനാമം സൂചിപ്പിക്കുന്നതു പോലെ 'സ്ട്രൊമാറ്റ'-യിലെ ഉള്ളടക്കം വൈവിദ്ധ്യം നിറഞ്ഞതാണ്. ക്ലെമന്റിന്റെ ഗ്രന്ഥത്രയത്തിലെ അതിന്റെ സ്ഥാനം തന്നെ ചോദ്യം ചെയ്യപ്പെട്ടിട്ടുണ്ട് – 'പെഡഗോജസിലെ' പ്രായോഗികനിർദ്ദേശങ്ങളെ ബൗദ്ധികവാദങ്ങൾ കൊണ്ടു ബലപ്പെടുത്തുന്നതും ദൈവശാസ്ത്രത്തിൽ കൂടുതൽ അറിവുള്ളവർക്കു വേണ്ടിയുള്ളതുമായ ഒരു താത്ത്വികരചനയായിരുന്നു ക്ലെമന്റ് ഉദ്ദേശിച്ചിരുന്നത്. ക്ലെമെന്റിന്റെ മറ്റു കൃതികളുമായുള്ള താരതമ്യത്തിൽ ഇതു ക്രമരഹിതമാണ്. ഈ കൃതി എട്ടു ഭാഗങ്ങൾ അടങ്ങിയതാണെന്ന് കേസറിയായിലെ യൂസീബിയസ് പറയുന്നെങ്കിലും, അതിന്റെ ഖണ്ഡങ്ങളെന്ന് ഉറപ്പുപറയാവുന്നതായി ഏഴെണ്ണം മാത്രമാണ് നിലവിലുള്ളത്.

ആദ്യഖണ്ഡത്തിന്റെ തുടക്കത്തിൽ പരിഗണിക്കപ്പെടുന്നത് യവനദർശനമാണ്. തന്റെ മറ്റു രചനകളിലെന്നപോലെ ഇതിലും ക്ലെമന്റ്, യഹൂദർക്ക് പഞ്ചഗ്രന്ഥി എന്ന പോലെ യവനർക്ക് തത്ത്വചിന്ത ആദ്യജ്ഞാനമായിരുന്നു എന്നു വാദിക്കുന്നു. തുടർന്നദ്ദേഹം ഗ്രീക്കു സംസ്കാരത്തിന്റേയും ശാസ്ത്രത്തിന്റേയും ഉൽപ്പത്തി ചർച്ച ചെയ്യുന്നു. യവനലോകത്തിലെ പ്രമുഖവ്യക്തികൾ മിക്കവരും വിദേശികളായിരുന്നെന്നു പറയുന്ന അദ്ദേഹം തുടർന്ന്, ഗ്രീസിനു മേലുള്ള ഏറ്റവും വലിയ സ്വാധീനം യഹൂദസംസ്കാരത്തിന്റേതായിരുന്നു എന്നു വാദിക്കുന്നു. മോശെയുടെ പ്രാഥമികത സ്ഥാപിക്കാനുള്ള ശ്രമത്തിൽ അദ്ദേഹം ലോകചരിത്രത്തിന്റെ ദീർഘമായ പൂർവാപരക്രമം അവതരിപ്പിക്കുന്നു. ഇതനുസരിച്ച് ക്രിസ്തുവിന്റെ ജനനം നടന്നത് ബി.സി. 4, 2 ആണ്ടുകളിലൊന്നിലും ലോകസൃഷ്ടി ബി.സി. 5592-ലും ആയിരുന്നു. ഭാഷകളുടെ ഉല്പത്തിയേയും പ്ലേറ്റോയിലെ യഹൂദസ്വാധീനത്തേയും കുറിച്ചുള്ള ചർച്ചകളിലാണ് 'സ്ട്രൊമാറ്റ'-യുടെ ആദ്യഖണ്ഡം സമാപിക്കുന്നത്.

രണ്ടാം ഖണ്ഡത്തിലെ മുഖ്യവിഷയം വിശ്വാസത്തിന്റേയും യുക്തിയുടേയും സമന്വയമാണ്. വിശ്വാസവും യുക്തിയും പ്രാധാനമാണെന്നു പറയുന്ന ക്ലെമന്റ്, ദൈവികമായ ജ്ഞാനത്തിന്റെ പ്രാപ്തിക്ക് വിശ്വാസം ഒഴിച്ചുകൂടാത്തതായതിനാൽ, ദൈവഭയത്തിന്റെ പ്രാധാന്യം എടുത്തു പറയുന്നു. വിശുദ്ധലിഖിതങ്ങളെ സ്വയമേവ സത്യമായ സ്വാഭാവികദർശനമെന്നു വിശേഷിപ്പിക്കുന്ന അദ്ദേഹം, മനുഷ്യയുക്തിയെ അതിന്റെ പൂരകമായി കാണുന്നു.വിശ്വാസം സ്വേച്ഛാവൃത്തിയാണ്. വിശ്വസിക്കാനുള്ള തീരുമാനം ദൈവസാമീപ്യത്തിലേക്കുള്ള സുപ്രാധനമായ ആദ്യപടിയാണ്. സത്യമായ ദൈവവചനത്തെക്കുറിച്ചുള്ള അറിവിനെ ആശ്രയിച്ചിരിക്കുന്നതിനാൽ വിശ്വാസം ഒരിക്കലും യുക്തിവിരുദ്ധമല്ല. അതേസമയം, ആദ്യതത്ത്വങ്ങൾ അവ ചേർന്ന വിശ്വാസവ്യവസ്ഥക്കു പുറത്ത് തെളിയിക്കുക സാദ്ധ്യമല്ലാത്തതിനാൽ, എല്ലാ അറിവിന്റേയും തുടക്കം വിശ്വാസത്തിൽ നിന്നാണ്.

മൂന്നാം ഖണ്ഡത്തിന്റെ വിഷയം താപസവൃത്തിയാണ്. ഇവിടേയും വിവാഹത്തെ ചർച്ച ചെയ്യുന്ന അദ്ദേഹം 'പെഡഗോജസിൽ' എടുത്ത നിലപാടു തന്നെ ഇവിടേയും പിന്തുടരുന്നു. ജ്ഞാനവാദികളുടെ വിവാഹവിരോധത്തെ ക്ലെമന്റ് വിമർശിക്കുന്നു. സ്ത്രീകളിൽ താത്പര്യമില്ലാത്ത പുരുഷന്മാർ മാത്രമേ ബ്രഹ്മചര്യം തെരഞ്ഞെടുക്കാവൂ എന്ന് അദ്ദേഹം കരുതി. വിവാഹബന്ധത്തിനുള്ളിൽ പ്രജനനത്തെ ലക്ഷ്യമാക്കി നടക്കുന്ന ലൈംഗികബന്ധം ഗുണകരമായ കാര്യമാണെന്ന് അദ്ദേഹം കരുതി.അതേസമയം മനുഷ്യന്റെ പതനം സംഭവിച്ചത്, ആദിമാതാപിതാക്കൾ പരസ്പരാകർഷണത്തിനു ദൈവനിശ്ചിതമായ സമയത്തിനു മുൻപേ കീഴ്പ്പെട്ട് ഇണചേർന്നപ്പോഴാണെന്ന് അദ്ദേഹം കരുതി. ലൂക്കായുടെ സുവിശേഷത്തിലെ (ലൂക്കാ 14:25-27) ആഹ്വാനം പിന്തുടരാനായി മനുഷ്യർ കുടുംബത്തെ ഉപേക്ഷിച്ച് വിരക്തജീവിതം തെരഞ്ഞെടുക്കണമെന്ന വാദം അദ്ദേഹം അംഗീകരിച്ചില്ല. "നിന്റെ അപ്പനേയും അമ്മയേയും ബഹുമാനിക്കുക" എന്ന ദൈവകല്പനയെ യേശു തള്ളിപ്പറഞ്ഞിട്ടില്ല എന്നായിരുന്നു അദ്ദേഹത്തിന്റെ വാദം. താപസജീവിതം ഫലപ്രദമാമുന്നത് അതിന്റെ പിന്നിലുള്ള ലക്ഷ്യം ക്രിസ്തീയമാകുമ്പോഴാണെന്നും, നഗ്ന-സോഫിസ്റ്റുകളെപ്പോലുള്ള അക്രൈസ്തവരുടെ താപസജീവിതത്തിൽ കാര്യമില്ലെന്നും അദ്ദേഹം കരുതി.

നാലാം ഖണ്ഡം ക്ലെമന്റ് തുടങ്ങുന്നതു തന്നെ 'സ്ട്രോമാറ്റ'-യിലെ ഉള്ളടക്കത്തിന്റെ ക്രമരാഹിത്യത്തെ വൈകിയാണെങ്കിലും വിശദീകരിച്ചു കൊണ്ടാണ്. ഇവിടെ അദ്ദേഹം കൃതിയുടെ അവശേഷിക്കുന്ന ഖണ്ഡങ്ങളുടെ രൂപരേഖ നൽകാനും ശ്രമിക്കുന്നു. തുടർന്ന് നാലാം പുസ്തകത്തിന്റെ അവശേഷിക്കുന്ന ഭാഗത്ത് അദ്ദേഹം ശ്രദ്ധ കേന്ദ്രീകരിക്കുന്നത് രക്തസാക്ഷിത്വത്തിലാണ്. എല്ലാ ക്രിസ്ത്യാനികളും മരണഭയം ഇല്ലാത്തവരായിരിക്കണമെങ്കിലും രക്തസാക്ഷിയുടെ കിരീടം അന്വേഷിച്ചു നടക്കുന്നതിനെ അദ്ദേഹം എതിർത്തു. അങ്ങനെ ചെയ്യുന്നത് ജീവിതമെന്ന ദൈവദാനത്തോട് മതിപ്പില്ലാത്തതു കൊണ്ടാണെന്ന് അദ്ദേഹം കരുതി. എങ്ങനെ മരിച്ചു എന്നതിനെ ആശ്രയിച്ച് ഏതു ക്രിസ്ത്യാനിയും രക്തസാക്ഷിയാകുമോ, അല്ലെങ്കിൽ രക്തസാക്ഷിത്വം നന്മസമ്പൂർണ്ണതയിൽ ജീവിച്ചവർക്കായി മാറ്റിവച്ചിരിക്കുന്നതാണോ എന്ന കാര്യത്തിൽ ക്ലെമന്റ് തീർപ്പു കല്പിച്ചില്ല. ദൈവപിതാവിന്റെ ദൈവികതയിൽ വിശ്വസിക്കാത്തതിനാൽ മാർഷൻ വാദികൾക്ക് രക്തസാക്ഷികളാകാൻ ആവില്ലെന്നും അവരുടെ സഹനങ്ങൾ വ്യർത്ഥമാണെന്നും ക്ലെമന്റ് വാദിച്ചു. ഇവിടെ വിഷയത്തിൽ നിന്നു വ്യതിചലിക്കുന്ന ക്ലെമന്റ്, ദൈവശാസ്ത്രപരമായ ജ്ഞാനസിദ്ധാന്തം (theological epistemology) ചർച്ച ചെയ്യുന്നു. ദൈവപിതാവിന്റെ അസ്തിത്വം വസ്തുനിഷ്ഠമായി തെളിയിക്കാൻ വഴിയൊന്നുമില്ലെന്ന് അദ്ദേഹം കരുതി. ക്രിസ്തു ഇന്ദ്രിയവിഷയമായിരുന്നെങ്കിലും, വചനമായ ദൈവത്തെക്കുറിച്ചുള്ള ജ്ഞാനം വെളിപാടാണ് വിശകലനനമല്ല. സാർവർത്രികമായ ആദ്യസത്യമെന്ന നിലയിൽ ദൈവത്തിനു ആരംഭമില്ല.
അഞ്ചാം പുസ്തകത്തിൽ ക്ലെമന്റ് വിശ്വാസം എന്ന വിഷയത്തെ ഒരിക്കൽ കൂടി പരിഗണിക്കുന്നു. സത്യം, നീതി, നന്മ എന്നിവ ചക്ഷുഗോചരമല്ലെന്നും മനസ്സിനു മാത്രം തിരിച്ചറിയാവുന്ന ഗുണങ്ങളാണവയെന്നും അദ്ദേഹം വിശദീകരിക്കുന്നു; അദൃശ്യമായതിനെ സമീപിക്കുന്നതിനുള്ള ഒരു മാർഗ്ഗമാണ് വിശ്വാസം. വിശ്വാസം വഴിയുള്ള ദൈവജ്ഞാനം സംപ്രാപ്തമാകാൻ സാന്മാർഗ്ഗികതയുടെ നൈർമ്മല്യം ആവശ്യമാണെന്ന് ക്ലെമന്റ് കരുതി. സല്പ്രവർത്തികളിലൂടെ വഴി വിശ്വാസം പിന്തുടരുന്നവർക്കല്ലാതെ വിശ്വാസം പ്രഖ്യാപിക്കുക മാത്രം ചെയ്യുന്നവർക്ക് രക്തസാക്ഷിത്വം അപ്രാപ്യമാണെന്ന തന്റെ പഴയ നിലപാടു തന്നെയാണ് ക്ലെമന്റ് ഇവിടേയും പിന്തുടരുന്നത്. ദൈവം ലോകത്തെ അതിലംഘിച്ചു നിൽക്കുന്നതിനാൽ ലൗകികന്മാർക്ക് ദൈവജ്ഞാനം സാദ്ധ്യമല്ല. യേശു മനുഷ്യാവതാരം ചെയ്ത ദൈവമായിരുന്നെങ്കിലും അവനെ ശാരീരികമായല്ല ആത്മീയമായാണ് നാം മനസ്സിലാക്കേണ്ടത്. 

ആറാം പുസ്തകത്തിന്റെ തുടക്കത്തിൽ ക്ലെമന്റ്, പേഗൻ കവികൾ അവരുടെ സൃഷ്ടികൾക്ക് ബൈബിളിലെ പ്രവാചകഗ്രന്ഥങ്ങളോട് കടപ്പെട്ടിരിക്കുന്നു എന്നു തെളിയിക്കാൻ ശ്രമിച്ചു. ഗ്രീക്കുകാർ ഈ വിധമുള്ള 'സാഹിത്യചോരണം' ശീലമാക്കിയവരായിരുന്നെന്ന് തെളിയിക്കാൻ, ബി.സി. മൂന്നാം നൂറ്റാണ്ടിൽ 'അരേതാദെസ്' രചിച്ചതായി പറയപ്പെടുന്ന "സാഹിത്യമോഷണത്തെക്കുറിച്ച്" എന്ന കൃതിയും അദ്ദേഹം അവതരിപ്പിക്കുന്നുണ്ട്. തുടർന്ന് വിഷയത്തിൽ നിന്നു വ്യതിചലിച്ച് പാപത്തേയും നരകശിക്ഷയേയും പരിഗണിക്കുന്ന ക്ലെമന്റ്, സൃഷ്ടിക്കപ്പെട്ടപ്പോൾ ആദം പൂർണ്ണതയുള്ളവനായിരുന്നില്ലെന്നും, പൂർണ്ണത പ്രാപിക്കാൻ കഴിവുള്ളവൻ മാത്രമായിരുന്നെന്നും പറയുന്നു. ഇവിടെ സർവരക്ഷാസിന്താന്തം സ്വീകരിക്കുന്ന ക്ലെമന്റ്, ക്രിസ്തുവിന്റെ രക്ഷാവാഗ്ദാനം, നരകപാപികൾ ഉൾപ്പെടെ എല്ലാവർക്കും ലഭ്യമാണെന്നും വാദിക്കുന്നുണ്ട്.

നിലവിലുള്ളതിൽ അവസാനത്തേതായ ഏഴാം ഖണ്ഡം, ക്രിസ്തുവിന്റെ സ്വഭാവത്തെ വിവരിച്ച ശേഷം, പിതാവിനോടും പുത്രനോടും ആവുന്നത്ര ആനുരൂപ്യം നേടാൻ ശ്രമിക്കുന്ന ഉത്തമക്രിസ്ത്യാനിയുടെ ഗുണങ്ങൾ വർണ്ണിക്കുന്നു. തുടർന്ന് ക്ലെമന്റ് മിക്കവാറും പുരാതന ധാർമ്മികതകളുടെ പ്രത്യേകതയായ ദൈവത്തിന്റെ മാനവീകരണത്തെ (anthropomorphism) വിമർശിക്കുന്നു. ആഫ്രിക്കയിലേയും ത്രേസിലേയും, ഈജിപ്തിലേയും ദൈവങ്ങളെക്കുറിച്ചുള്ള യവനലേഖകൻ സെനഫൻ-ന്റെ പ്രസിദ്ധമായ വിവരണം ഉദ്ധരിക്കുന്ന അദ്ദേഹം ഗ്രീക്കു ദൈവങ്ങളും ഭൗതികവസ്തുക്കളുടെ വ്യക്തിവൽക്കരണത്തിൽ ജനിച്ചവരാകാം എന്ന് അദ്ദേഹം നിർദ്ദേശിക്കുന്നു: ഏറസ് ഇരുമ്പുമായും ഡയോനിഷ്യസ് വീഞ്ഞുമായും ബന്ധപ്പെട്ടിരിക്കുന്നു. തുടർന്ന്, പ്രാർത്ഥന, അറിവും പ്രേമവും തമ്മിലുള്ള ബന്ധം എന്നിവ പരിഗണിക്കപ്പെടുന്നു. പൗലോസ് കോറീന്ത്യാക്കാർക്കെഴുതിയ ഒന്നാം ലേഖനത്തിലെ(13:8), "ജ്ഞാനവും അപ്രത്യക്ഷമാകുന്നു" എന്ന പ്രസ്താവന, സത്യജ്ഞാനം തികഞ്ഞവനാണു ക്രിസ്ത്യാനി എന്ന ചൊല്ലിനെ നിഷേധിക്കുന്നതായി തോന്നിയേക്കാം; എന്നാൽ യഥാർത്ഥ ക്രിസ്ത്യാനിയിൽ ജ്ഞാനം ഇല്ലാതാകുന്നത് ദൈവസ്നേഹത്തിൽ നിന്നുളവാകുന്ന വിശ്വപ്രേമത്തിൽ അത് അലിഞ്ഞുചേർമ്പോഴാണെന്ന് ക്ലെമന്റ് വിശദീകരിക്കുന്നു. സോക്രട്ടീസിനെപ്പോലെ അദ്ദേഹവും, തിന്മ അനുദ്ദിഷ്ടമായി, അജ്ഞതയിൽ നിന്നുണ്ടാകുന്നതാണെന്ന് അദ്ദേഹം കരുതി. ദൈവത്തിന്റെ മുന്തിരിത്തോട്ടത്തിലെ വേലക്കാരനായ ക്രിസ്ത്യാനി, തന്റെ തന്നെയും അയൽക്കാരന്റേയും പാപമുക്തിയുടെ ചുമതല പേറുന്നവനാണ്. ഈ കൃതി സമാപിക്കുന്നത്, അക്കാലത്തെ സഭയിൽ ഉണ്ടായിരുന്ന വിഭാഗീയതകളുടേയും വേദവ്യതിചലനങ്ങളുടേയും ദീർഘമായ വിമർശനത്തിലാണ്. 

ഗ്രന്ഥത്രയത്തിനു പുറമേ, സമ്പൂർണ്ണരൂപത്തിൽ ഇന്നു ലഭ്യമായ ക്ലെമന്റിന്റെ ഏകരചന, "ധനവാന്മാർക്കു മോക്ഷരാജ്യം" എന്ന പ്രബന്ധമാണ്. സമ്പത്തിന്റെ ദുസ്വാധീനത്തേയും, സമ്പന്നരോടു മറ്റുള്ളവർ കാട്ടുന്ന അടിമത്തമനോഭാവത്തേയും വിമർശിച്ചാണ് ഈ രചനയുടെ തുടക്കം. തുടർന്ന് ക്ലെമന്റ് ധനവാന് സ്വർഗ്ഗരാജ്യത്തിൽ പ്രവേശിക്കുക ഒട്ടകം സൂചിക്കുഴയിലൂടെ കടക്കുന്നതു പോലെ ദുഷ്കരമാണെന്ന സുവിശേഷവാക്യം (മർക്കോസ് 10:25) വിശദീകരിക്കാൻ ശ്രമിക്കുന്നു. ധനവാന്മാരുടെ പ്രശ്നം ക്രിസ്തുമതം മുന്നോട്ടു വക്കുന്ന നിത്യജീവിതവാഗ്ദാനം അവർക്കു ബോദ്ധ്യമാകാതിരിക്കുന്നതോ, ആത്മീയ-ഭൗതിക സമ്പത്തുകൾ തമ്മിലുള്ള പൊരുത്തക്കേട് തിരിച്ചറിയാതിരിക്കുന്നതൊ ആകാം. അതിനാൽ, അവരെ സുവിശേഷത്തിലൂടെ നല്ല ജീവിതത്തിലേക്കു നയിക്കാൻ ബാദ്ധ്യതയുള്ളവനാണു ക്രിസ്ത്യാനി. യേശുവിന്റെ വചനം അക്ഷരാർത്ഥത്തിൽ എടുക്കേണ്ടതല്ല – അതിന്റെ രക്ഷാകരമായ ഉദാത്തധ്വനി അന്വേഷിക്കുകയാണ് നാം ചേയ്യേണ്ടത്. ദീനജനസേവക്ക് ഉപയോഗിക്കുന്ന പക്ഷം, ഭൗതികസമ്പത്ത് ഉണ്ടായിരിക്കുകയെന്നതിൽ തെറ്റില്ല. എന്നാൽ സമ്പത്ത് ആത്മാവിനെ കീഴടക്കുന്നില്ലെന്ന് ഉറപ്പാക്കാൻ ധനവാനു ബാദ്ധ്യതയുണ്ട്. പാപകരമായ വികാരങ്ങൾ ഉപേക്ഷിക്കുകയെന്നത് സമ്പത്തിന്റെ പരിത്യാഗത്തേക്കാൾ പ്രധാനമാണ്. ദൈവസ്നേഹത്തേയും സഹോദരസ്നേഹത്തേയും സംബന്ധിച്ച ഇരുപ്രമാണങ്ങൾ പിന്തുടരുന്ന പക്ഷം സമ്പന്നനും സ്വർഗപ്രാപ്തിയുണ്ടാകാം. ഭൗതികസമ്പത്തിന് ദൈവികമൂല്യം ഇല്ലെങ്കിലും സഹോദരങ്ങളുടെ ആതുരത അകറ്റാൻ അത് പ്രയോജനപ്പെട്ടേക്കാം.

ശകലങ്ങളായി മാത്രം നിലവിലുള്ള ക്ലെമന്റിന്റെ മറ്റു രചനകളുമുണ്ട്. നിഗൂഢപാരമ്പര്യത്തിൽ പെടുന്ന നാലു യുഗാന്തപ്രതീക്ഷാരചനകൾ അവയിൽ പെടുന്നു: "ഹൈപ്പോടൈപ്പോസെസ്", "എക്സെർപ്റ്റാ-എക്സ്-തിയോഡോറ്റോ", "എക്ലോഗേ പ്രോഫെറ്റിക്കേ", "അഡുംബ്രേഷനസ്" എന്നിവയാണവ.ഈ കൃതികളിൽ ക്ലെമന്റ് തന്റെ സ്വർഗ്ഗീയാധികാരശ്രേണി അവതരിപ്പിക്കുന്നു. പ്രപഞ്ചത്തിനു കേന്ദ്രമായിരിക്കുന്ന ദൈവമുഖവും അതിനു താഴെ ഏഴു സൃഷ്ടിമൂലങ്ങളും(Protoctists) അവയെ പിന്തുടർന്ന് അതിദൂതന്മാരും ദൂതന്മാരും മനുഷ്യരും ചേർന്ന സങ്കീർണ്ണമായൊരു ഘടനാവ്യവസ്ഥയുടെ രൂപരേഖ ക്ലെമന്റ് ഈ രചനകളിലൂടെ അവതരിപ്പിക്കുന്നു. യഹൂദക്രിസ്തീയ നിഗുഢദർശനങ്ങളുടെ പാരമ്പര്യത്തിൽ പെടുന്ന ഈ സ്വർഗ്ഗീയഘടനാക്രമം അപ്പസ്തോലന്മാർ പിന്തുടർന്നിരിക്കാമെന്നും, അമ്മാതിരി രഹസ്യങ്ങൾ സ്വീകരിക്കാൻ പക്വതവന്ന വിശ്വാസികൾക്കു മാത്രം വാചികമായി അവർ അതു പകർന്നു നൽകിയിരിക്കാമെന്നും ജീൻ ദാനിയേലൗ അനുമാനിക്കുന്നു. ദൈവത്തിന്റെ ആദ്യസൃഷ്ടികളായ സൃഷ്ടിമൂലങ്ങൾ അതിദൂതന്മാർക്ക് പുരോഹിതരായിരുന്നു. ക്ലെമന്റ് അവരെ 'ദൈവികചക്ഷുക്കൾ' എന്നും 'സിംഹാസനങ്ങൾ' എന്നും വിശേഷിപ്പിക്കുന്നു. ഭൗമികമായ എല്ലാത്തിൽ നിന്നും ഭിന്നമാണ് സ്വർഗ്ഗീയാവസ്ഥകൾ എന്നു പറയുന്ന ക്ലെമന്റ്, ഓരേ ശ്രേണിയിലും പെടുന്നവർ അതിനു താഴെയുള്ളവർക്ക് മാത്രം അരൂപികളായി അനുഭവപ്പെടുമെന്ന് കൂട്ടിച്ചേർക്കുന്നു. "എക്ലോഗേ പ്രോഫെറ്റിക്കേ"-യിലെ പദ്ധതി അനുസരിച്ച്, ഓരോ സഹസ്രവർഷത്തിലും ഓരോ ശ്രേണിയിലേയും അംഗങ്ങൾ ഒരു പടി മുന്നോട്ടു നീങ്ങുന്നു; അങ്ങനെ മനുഷ്യർക്ക് കാലക്രമത്തിൽ മാലാഖമാരാകാനും കഴിയും. സൃഷ്ടിമൂലങ്ങൾക്കും ഈവിധം പുരോഗതി സംഭവിക്കാം. എന്നാൽ അവരുടെ പുതിയ അവസ്ഥ എന്തായിരിക്കുമെന്ന് ക്ലെമന്റ് വ്യക്തമാക്കുന്നില്ല. ഏഴു സൃഷ്ടിമൂലങ്ങൾ മാത്രം ഉണ്ടായിരിക്കുകയും, അവർക്കു താഴെ പുരോഗതി കാത്തുനിൽക്കുന്ന പരസഹസ്രം മാലാഖമാർ ഉണ്ടായിരിക്കുകയും ചെയ്യുന്നതിലെ വൈരുദ്ധ്യം പ്രശ്നമാണ്. ഏറ്റവും സാധാരണമായ ആധുനിക വിശദീകരണം, ഏഴെന്നത് അക്ഷരാർത്ഥത്തിൽ എണ്ണമായി എടുക്കേണ്ടതല്ലെന്നും, സംഖ്യാജ്യോതിഷവുമായി (numerology) ബന്ധപ്പെട്ട പ്രതീകാത്മകമായ പ്രാധാന്യം മാത്രമേ അതിനു കല്പിക്കേണ്ടതുള്ളു എന്നുമാണ്.

കേസറിയായിലെ യൂസീബിയസിന്റെ സഭാചരിത്രത്തിലെ ഒരു പട്ടികയിൽ, ക്ലെമന്റിന്റെ നഷ്ടപ്പെട്ടുപോയെ പല ഗ്രന്ഥങ്ങളുടെയും സൂചനയുണ്ട്. എട്ടു ഖണ്ഡങ്ങളുള്ള 'രൂപരേഖ' (outlines) "യഹൂദീകരണക്കാർക്കെതിരെ" എന്നീ കൃതികൾ അവയിൽ പെടുന്നു. ക്ലെമന്റിന്റെ തന്നെ ലഭ്യമായ രചനകളിലെ പരാമർശനങ്ങളിൽ നിന്നു മാത്രം അറിയാൻ കഴിയുന്ന "വിവാഹത്തെക്കുറിച്ച്", "പ്രവചനത്തെക്കുറിച്ച്" എന്നീ കൃതികളുമുണ്ട്. ഇവയൊക്കെ പൂർത്തീകരിക്കപ്പെട്ട രചനകളോ ക്ലെമന്റ് എഴുതാൻ ഉദ്ദേശിച്ചിരുന്നവ മാത്രമോ എന്നു വ്യക്തമല്ല. 1958-ൽ കണ്ടുകിട്ടിയ "മാർ സാഭാ ലേഖനം" എന്നൊരു ലിഖിതം ക്ലെമന്റിന്റേതാണെന്ന് മോർട്ടൺ സ്മിത്ത് എന്ന ചരിത്രപണ്ഡിതൻ അവകാശപ്പെട്ടിരുന്നു. എന്നാൽ അത് പുരാതനകാലത്തെ ഒരു വ്യാജരചനയോ ആധുനികമായ കൃത്രിമസൃഷ്ടിയോ ആയിരിക്കാം എന്നാണ് ഇപ്പോൾ മിക്കവരും കരുതുന്നത്.

ക്ലെമന്റിന്റെ ജീവിതത്തേയും രചനകളേയും പറ്റിയുള്ള ഏറ്റവും പുരാതനമായ സാക്ഷ്യം, തന്റെ സഭാചരിത്രത്തിൽ കേസറിയായിലെ യൂസീബിയസ് നൽകുന്നതാണ്. ക്ലെമന്റിനായി നീക്കിവച്ചിരിക്കുന്ന രണ്ടു ഭാഗങ്ങൾ യൂസീബിയസിന്റെ കൃതിയിലുണ്ട്. ഇതിൽ രണ്ടാമത്തെ ഭാഗം ക്രമം തെറ്റി ചേർത്തിരിക്കുന്നതു പോലെ തോന്നും. യൂസീബിയസ് തന്റെ രചന പിഴപോക്കാൻ മെനക്കെട്ടില്ല എന്നതിനു തെളിവായി ഇതു ചൂണ്ടിക്കാണിക്കാറുണ്ട്. ക്ലെമന്റിന്റെ രചനകളുടെ ഒരു പട്ടികയും ഗ്രന്ഥകാർത്താവിന്റെ ജീവചരിത്രവും തന്റെ കൃതിയിൽ ചേർക്കുന്ന യൂസീബിയസ്, 'സ്ട്രോമാറ്റ' എന്ന കൃതിയിൽ നിന്നുള്ള ദീർഘമായൊരു ഉദ്ധരണിയും നൽകുന്നുണ്ട്.

ബിബ്ലിയോത്തിക്കെ എന്ന കൃതിയിൽ ക്ലെമന്റിന്റെ ദൈവശാസ്ത്രത്തെ വിമർശിക്കുന്ന ഒൻപതാം നൂറ്റാണ്ടിലെ ഫോറ്റിയസ്, ക്ലെമന്റിന്റെ പാണ്ഡിത്യത്തേയും ശൈലീമികവിനേയും പുകഴ്ത്തുന്നുണ്ട്. ബൈബിളിന്റെ നിരൂപണമായ 'ഹൈപ്പോടൈപ്പോസിസ്' എന്ന കൃതിയിൽ ക്ലെമന്റ് പ്രകടിപ്പിക്കുന്ന ആശയങ്ങളെയാണ് ഫോറ്റിയസ് ഏറ്റവും നിശിതമായി വിമർശിക്കുന്നത്. ഇന്ന് ആ കൃതിയുടെ ശകലങ്ങൾ മാത്രമാണ് നിലവിലുള്ളത്. ക്ലെമന്റിന്റെ ഇതരരചനകളെപ്പോലെ അങ്ങേയറ്റം 'സിൻക്രെട്ടിക്' ആയ ഈ കൃതിയും ഒൻപതാം നൂറ്റാണ്ടിലെ അംഗീകൃത യാഥാസ്ഥിതികതയുമായി ചേർന്നുപോകാത്ത യവന, യഹൂദ, ജ്ഞാനവാദ ആശയങ്ങൾ നിറഞ്ഞതായി ഫോറ്റിയസ് കരുതി. വേദവ്യതിചലനമായി ഫോറ്റിയസ് എടുത്തു പറഞ്ഞു വിമർശിച്ച ക്ലെമന്റിന്റെ ആശയങ്ങളിൽ ചിലത് ഇവയാണ്:

ഈ 'വ്യതിചലങ്ങൾ' നിലനിൽക്കെയും ക്ലെമന്റ് 'വേദവിരോധി' ആയിരുന്നെന്ന വിശ്വാസത്തിന് കത്തോലിക്കാ സഭയിൽ വ്യാപകമായ സ്വീകൃതി ഇല്ല. എങ്കിലും യാഥാസ്ഥിതികതയെ സംബന്ധിച്ച ചില സന്ദേഹങ്ങൾ മൂലം 1586-ൽ അദ്ദേഹം സഭയിലെ രക്തസാക്ഷികയുടെ പട്ടികയിൽ നിന്ന് നീക്കപ്പെട്ടു. കത്തോലിക്കാ സഭ അദ്ദേഹത്തെ വിശുദ്ധനായി വണങ്ങുന്നതും നിർത്തി. ക്രിസ്തീയതയുടെ ഇതരശാഖകൾ മിക്കവയിലും വിശുദ്ധപദവി നിൽനിർത്തുന്നെങ്കിലും, ക്ലെമന്റിന്റെ വണക്കത്തിന് ഏറെ പ്രചാരമില്ല. അതേസമയം അമേരിക്കയിൽ ഡള്ളസിലെ സാർവർത്രിക കത്തോലിക്കാപ്പള്ളി ക്ലെമന്റിനാണു സമർപ്പിച്ചിരിക്കുന്നത്. രചനകൾ നിലവിലുള്ള ഏറ്റവും ആദ്യത്തെ സഭാപിതാക്കളിൽ ഒരാളെന്ന നിലയിൽ, ഒട്ടേറെ പണ്ഡിതാന്വേഷണങ്ങളുടെ വിഷയമാണു ക്ലെമന്റ്. ഈ അന്വേഷണങ്ങൾ ക്ലെമന്റിന്റെ ചിന്തയും പേഗൻ ധാർമ്മികതയുമായുള്ള ബന്ധം, ക്ലെമന്റ് ശിഷ്യനായ ഒരിജനിൽ ചെലുത്തിയ സ്വാധീനം എന്നിവയെ കേന്ദ്രീകരിച്ചാണ്.



</doc>
<doc id="183670" url="https://ml.wikipedia.org/wiki?curid=183670" title="മേലാൺമൈ പൊന്നുച്ചാമി">
മേലാൺമൈ പൊന്നുച്ചാമി

പ്രമുഖനായ ഒരു തമിഴ് കഥാകൃത്താണ് മേലാൺമൈ പൊന്നുച്ചാമി(Tamil: மேலாண்மை பொன்னுசாமி)(ജനനം : 1951 - 30 ഒക്ടോബർ 2017)മുർപോക്ക് എഴുത്താളർ സംഘം സംസ്ഥാന വൈസ് പ്രസിഡന്റായിരുന്നു.
വിരുദനഗർ ജില്ലയിലെ ശിവകാശിക്കടുത്തുള്ള മേല മറൈനാട് ഗ്രാമത്തിൽ ജനിച്ചു. ഉപജീവനത്തിനായി കൃഷിപ്പണി ചെയ്യുന്ന ഇദ്ദേഹത്തിന് ഒരു പലചരക്കു കടയുമുണ്ട്.അഞ്ചാംതരം വരെ മാത്രം പഠിച്ച അദ്ദേഹത്തിന്റെ രചനകൾ ഇന്ന് തമിഴ്നാട്ടിലെ പല സർവകലാശാല സിലബസിലും പഠിപ്പിക്കുന്നുണ്ട്. 2009ലെ കേന്ദ്രസാഹിത്യ അക്കാദമി അവാഡ് 'മിൻസാരപ്പൂ' എന്ന കഥാസമാഹാരത്തിനു ലഭിച്ചു.. തമിഴിൽ സമീപകാലത്ത് ഏറ്റവുമധികം വിറ്റഴിഞ്ഞ പുസ്തകങ്ങളിലൊന്നാണിത്. 'ഇനി' എന്ന നോവൽ കെ എസ് വെങ്കിടാചലം മലയാളത്തിലേക്ക് മൊഴിമാറ്റി. സി.പി.ഐ.എം. വിരുദനഗർ ജില്ലാ കമ്മിറ്റി മുൻഅംഗമായിരുന്നു.

ആദ്യ കഥ 1972 ൽ സി.പി.എം മാസിക ചെമ്മലരിൽ പ്രസിദ്ധപ്പെടുത്തി. ആനന്ദവികടൻ, കൽക്കി തുടങ്ങിയ ജനപ്രിയ തമിഴ് മാസികകളിൽ തുടർച്ചയായി കഥകളെഴുതി. കർഷകരും അവരുടെ ജീവിതവുമാണ് പൊന്നുച്ചാമി കൃതികളിലെ മുഖ്യ പ്രമേയം. ഇരുപത്തി മൂന്ന് കഥാ സമാഹാരങ്ങളും ആറ് നോവെല്ലകളും ആറു നോവലുകളും ഒരു ഉപന്യാസ സമാഹാരവും പ്രസിദ്ധപ്പെടുത്തിയിട്ടുണ്ട്.



</doc>
<doc id="183671" url="https://ml.wikipedia.org/wiki?curid=183671" title="ഇരുൾ">
ഇരുൾ

ദക്ഷിണേന്ത്യയിലെ വരണ്ട ഇലകൊഴിയും കാടുകളിലും ഈർപ്പവനങ്ങളിലും കാണപ്പെടുന്ന ഇലകൊഴിയും വന്മരമാണ് ഇരുൾ അഥവാ കടമരം (ശാസ്ത്രീയനാമം: "Xylia xylocarpa"). ഫാബേസീ സസ്യകുടുംബത്തിൽ ഉൾപ്പെടുന്ന ഈ വൃക്ഷത്തിനു വളരെ കടുപ്പമുള്ളതിനാലണ് കടമരം എന്നറിയപ്പെടുന്നത്. ഇരുമുള്ള് എന്നറിയപ്പെടുന്നുണ്ടെങ്കിലും ഈ വൃക്ഷത്തിൽ മുള്ളുകളില്ല. പശ്ചിമഘട്ടത്തിൽ ഇവ കൂടുതലായും കാണപ്പെടുന്നു. ഇതിനു ഫലപുഷ്ടിയുള്ള മണ്ണോ ചൂടലില്ലാത്ത സ്ഥലമോ വേണമെന്നില്ല. നെയ്യാറ്റിൻകര, നെടുമങ്ങാട്‌ എന്നീ താലൂക്കുകളിലെ മലകളിൽ മാത്രം ചില അജ്ഞാതകാരണങ്ങളാൽ നന്നായി വളരുന്നില്ല.

ഇരുൾ 25 മുതൽ 35 മീറ്റർ വരെ ഉയരത്തിൽ വളരുന്നു. അതിശൈത്യം ഈ വൃക്ഷത്തിനു താങ്ങാനാകില്ല. കനമുള്ള മരത്തിന്റെ തൊലിക്കു കറുപ്പു കലർന്ന ചുവപ്പു നിറമാണ്. വൃക്ഷത്തിനു പ്രായം വർദ്ധിക്കുമ്പോൾ തൊലി ഉണങ്ങി അടർന്നു വീഴുന്നു. 4 മുതൽ 10 വരെ ഇലകൾ സമ്മുഖമായി വിന്യസിച്ചിരിക്കുന്നു. ഇതിൽ അഗ്രത്തിലായുള്ള ഇലകൾക്ക് വലിപ്പം കൂടുതലായിരിക്കും. വേനലിലാണ് പൂക്കാലം ആരഭിക്കുന്നത്. ചെറിയ പൂക്കൾക്ക് ഇളം മഞ്ഞ നിറമാണ്. ഇവയുടെ കായയ്ക്ക് 10-15 സെന്റീമീറ്റർ നീളമുണ്ടാകും. മൂപ്പെത്തിയ കായയ്ക്ക് ഇളം കറുപ്പു നിറമാണ്. മരത്തിൽ നിന്നും മൂപ്പെത്തിയ ഫലം പൊട്ടിയാണ് വിത്ത് വിതരണം ചെയ്യപ്പെടുന്നത്. വിത്തുകൾ വൃക്ഷത്തിൽ നിന്നും കായ പൊട്ടി തെറിക്കുന്നു. തടിക്ക് നല്ല ഉറപ്പും ബലവുമുണ്ട്. വെള്ളയും കാതലും തിരിച്ചറിയാൻ ബുദ്ധിമുട്ടാണ്. തടി ഉണങ്ങുമ്പോൾ കീറൽ ഉണ്ടാകാറുണ്ട്. 

ഈടുള്ള ഈ തടി കെട്ടിടങ്ങൾക്കും റെയിൽവേ സ്ലീപ്പർ നിർമ്മാണത്തിനും പാലങ്ങൾ നിർമ്മിക്കാനും ഉപയോഗിക്കുന്നു. 

വൃക്ഷത്തിന്റെ വിത്തിൽ നിന്നും സംസ്കരിച്ചെടുക്കുന്ന എണ്ണ വാതരോഗത്തിനും കുഷ്ഠത്തിനും പ്രതിവിധിയായി ഉപയോഗിക്കുന്നു. തൊലി അതിസാരത്തിനും ഛർദ്ദിക്കും ഉപയോഗിക്കാറുണ്ട്. തടിയുടെ കാതൽ വാറ്റിയെടുക്കുന്ന എണ്ണ കുഷ്ഠരോഗ ചികിത്സക്കായി ഉപയോഗിക്കുന്നു. 



</doc>
<doc id="183678" url="https://ml.wikipedia.org/wiki?curid=183678" title="ദിനേഷ് ത്രിവേദി">
ദിനേഷ് ത്രിവേദി

ആൾ ഇൻഡ്യ ത്രിണമൂൽ കോൺഗ്രസ്സ് നേതാവും മുൻ ഇൻഡ്യൻ റെയിൽവെ വകുപ്പു മന്ത്രിയുമായിരുന്നു ദിനേഷ് ത്രിവേദി. പതിനഞ്ചാം ലോക്സഭയിൽ പശ്ചിമ ബംഗാളിലെ ബാരക്ക്പൂർ ലോക്സഭാ മണ്ഡലത്തിൽ നിന്നാണ് ത്രിവേദി തെരഞ്ഞെടുക്കപ്പെട്ടത്. ഇൻഡോ-യൂറോപ്യൻ യൂണിയൻ പാർലമെന്ററി ഫോറത്തിന്റെ ചെയർമാനായും ഇദ്ദേഹം പ്രവർത്തിക്കുന്നു.

തീവണ്ടി യാത്രാനിരക്ക് വർധനയെ ചൊല്ലിയുണ്ടായ തർക്കത്തിനൊടുവിലാണ് ദിനേഷ് ത്രിവേദി റെയിൽവേ മന്ത്രിസ്ഥാനം രാജിവെച്ചത്. തൃണമൂൽ നേതാവ് മമത ബാനർജി ആവശ്യപ്പെട്ടതനുസരിച്ചാണ് രാജി. ബജറ്റ് അവതരണ തർക്കത്തെ തുടർന്ന് ത്രിവേദിയോട് രാജിവെക്കണമെന്ന് തൃണമൂൽ കോൺഗ്രസ് വിപ്പ് കല്യാൺ ബാനർജിയുടെ നിർദ്ദേശം നൽകിയിരുന്നെങ്കിലും ത്രിവേദി ആദ്യം നിരാകരിച്ചു.


</doc>
<doc id="183683" url="https://ml.wikipedia.org/wiki?curid=183683" title="ഇലപ്പൊങ്ങ്">
ഇലപ്പൊങ്ങ്

കേരളത്തിൽ കാണപ്പെടുന്ന പൊങ്ങുവർഗ്ഗത്തിൽ ഉൾപ്പെടുന്ന ഒരിനം വന്മരമാണ് ഇലപ്പൊങ്ങ് (ശാസ്ത്രീയനാമം: "Hopea glabra"). കാരപ്പൊങ്ങ് എന്നും അറിയപ്പെടുന്നു. ഡിപ്റ്റെറോകാർപേസീ സസ്യകുടുംബത്തിൽ ഉൾപ്പെടുന്ന ഈ വൃക്ഷം ഐ.യു.സി.എൻ. ചുവന്ന പട്ടിക പ്രകാരം വംശനാശത്തിന്റെ വക്കിലാണ് പശ്ചിമഘട്ടത്തിൽ പ്രത്യേകിച്ച് നീലഗിരിമലയിലും അഗസ്ത്യമലയിലുമാണ് ഇവ കൂടുതലായുള്ളത്. 

ഇലപ്പൊങ്ങ് ഏകദേശം 20 മീറ്റർ വരെ ഉയരത്തിൽ വളരുന്നു. ഈർപ്പവും സൂര്യതാപവും മിതമായ പ്രദേശത്തു മാത്രമേ ഇലപ്പൊങ്ങ് വളരുന്നുള്ളു. ഇവയുടെ ഇലകൾ ഏകാന്തരമായാണ് വിന്യസിച്ചിരിക്കുന്നത്. ഇലകൾക്ക് ശരാശരി 9 സെന്റീമീറ്റർ നീളവും 3 സെന്റീമീറ്റർ വീതിയും ഉണ്ടാകുന്നു. ജനുവരി മുതലാണ് സസ്യം പുഷ്പിക്കുന്നത്. നേർത്ത മഞ്ഞ നിറത്തിൽ കാണപ്പെടുന്ന പൂക്കൾക്ക് അഞ്ചുവീതം ദളങ്ങളും ബാഹ്യദളങ്ങളും കാണപ്പെടുന്നു. ഇവയിൽ നിരവധി സ്വതന്ത്രങ്ങളായ കേസരങ്ങൾ ഉണ്ട്. ഫലത്തിനുള്ളിൽ ഒരു വിത്തു മാത്രമാണുള്ളത്. മഴക്കാലത്ത് ഫലം മൂപ്പെത്തുന്നു. വിത്തിനു ജീവനക്ഷമത കുറവാണ്. 

വനത്തിൽ സ്വാഭാവികമായ പുനരുത്ഭവം കുറഞ്ഞ നിരക്കിലാണ് നടക്കുന്നത്. അതിശൈത്യവും കഠിന വരൾച്ചയും വൃക്ഷത്തിനു താങ്ങാനാവില്ല. തടിക്ക് ഭാരവും ബലവും ഉണ്ടെങ്കിലും ഈട് കുറവാണ്. പലക പൊട്ടിപ്പോകുന്നതിനാൽ കട്ടി ഉരുപ്പടി ഉപയോഗിക്കുന്ന ആവശ്യങ്ങളിൽ തടി ഫർണിച്ചർ നിർമ്മാണത്തിനു ഉപയോഗിക്കുന്നു. 



</doc>
<doc id="183691" url="https://ml.wikipedia.org/wiki?curid=183691" title="ജൊവാചിം ഗൗക്">
ജൊവാചിം ഗൗക്

മുൻ മനുഷ്യാവകാശപ്രവർത്തകനും സഭാപാലകനും ജർമനിയിലെ പുതിയ പ്രസിഡന്റുമാണ് ജൊവാചിം ഗൗക്ക്. ജർമ്മൻ [joːˈʔaxiːm ɡaʊ̯k] (ജനനം: 24 ജനുവരി 1940)
രാഷ്ട്രീയപ്പാർട്ടിയിൽ അംഗത്വമില്ലാത്ത 72 കാരനായ ഗൗക്ക് കിഴക്കൻ ജർമനിക്കാരനാണ്. ഭരണകക്ഷിയിലെ മൂന്ന് കക്ഷികളും പ്രതിപക്ഷത്തെ രണ്ട് കക്ഷികളും ഇദ്ദേഹത്തിന് പിന്തുണ നൽകി. ഇദ്ദേഹത്തിന്റെ എതിരാളിയായ ബീറ്റ് ക്ലാസ്‌ഫെൽഡിന് ഇടതുപക്ഷ പാർട്ടിയുടെ പിന്തുണ മാത്രമേയുണ്ടായിരുന്നുള്ളൂ. പ്രത്യേക അസംബ്ലി സമ്മേളനത്തിൽ 1232 ൽ 991 വോട്ടുകളും ഗൗക്ക് നേടി. രാജ്യത്തെ പ്രമുഖ രാഷ്ട്രീയ പ്പാർട്ടികളുടെ പിന്തുണ ഇദ്ദേഹത്തിന് ലഭിച്ചിരുന്നു. പ്രതിപക്ഷകക്ഷികളുമായി ജർമൻ ചാൻസലർ ആഞ്ജല മെർക്കൽ കഴിഞ്ഞ മാസം ധാരണയുണ്ടാക്കിയതോടെയാണ് ഗൗക്കിന് പ്രസിഡന്റ് സ്ഥാനത്തേക്കുള്ള വഴി തുറന്നത്. സാമ്പത്തിക ക്രമക്കേടുകളെത്തുടർന്ന് പ്രസിഡന്റ് സ്ഥാനത്തുനിന്നും ക്രിസ്റ്റ്യൻ വൂൾഫ് കഴിഞ്ഞമാസമാണ് രാജിവെച്ചിരുന്നു.


</doc>
<doc id="183700" url="https://ml.wikipedia.org/wiki?curid=183700" title="ടോളു മരം">
ടോളു മരം

ലെഗുമിനോസെ (Leguminosae) സസ്യകുടുംബത്തിൽപ്പെടുന്ന വൃക്ഷമാണ് ടോളു മരം. ശാസ്ത്ര നാമം മൈറോസൈലോൺ ബൾസാമം (Myroxylon balsamum). വടക്കേ അമേരിക്കയിലെ ഉഷ്ണമേഖലാ പ്രദേശങ്ങളിൽ സാധാരണ കണ്ടുവരുന്നു. ടോളുമരം 23 മീറ്ററോളം ഉയരത്തിൽ വളരും. ചുവടുഭാഗത്ത് അധികം ശാഖകളില്ലാതെ നേരെ വളരുന്ന മരത്തിന്റെ തൊലി കട്ടികൂടിയതും ഉപരിതലം പരുപരുപ്പുള്ളതുമാണ്. പിച്ഛാകാര സംയുക്തപത്രങ്ങളാണ് ഇവയ്ക്കുള്ളത്. 9-13 പർണകങ്ങൾ ഏകാന്തരന്യാസത്തിൻ ക്രമീകരിച്ചിരിക്കുന്നു. ആയതരൂപത്തിലുള്ള പർണകങ്ങൾക്ക് 50-90 മി.മീ. നീളമുണ്ടായിരിക്കും. അനുപർണങ്ങളില്ല. ഇലകളിലുള്ള ഗ്രന്ഥികൾ പൊട്ടുപോലെ കാണപ്പെടുന്നു.

ഇലയുടെ കക്ഷ്യങ്ങളിൽ നിന്ന് റസീം പുഷ്പമഞ്ജരിയായിട്ടോ ശാഖാഗ്രങ്ങളിൽ പാനിക്കിളായിട്ടോ പുഷ്പങ്ങളുണ്ടാവുന്നു. പയറുചെടിയുടെ പുഷ്പങ്ങളോടു സാദൃശ്യമുള്ള വെളുത്ത നിറമുള്ള പുഷ്പങ്ങളാതിനുള്ളത്. ബാഹ്യദളപുടങ്ങൾ അസമമായി ദന്തുരമാണ്; സ്റ്റാൻഡേർഡ് ദളം വർത്തുളവും. നാലു അധോവർത്തി ദളങ്ങളുണ്ട്. ഇവ സ്വതന്ത്രവും വീതി കുറഞ്ഞതുമാണ്. കേസരങ്ങൾ വളരെ വേഗം കൊഴിഞ്ഞുപോവുന്നു. ഫലത്തിന് നീളം കൂടിയ ഞെട്ടാണുള്ളത്. ഫലം ഒതുങ്ങിയതും സ്വയം പൊട്ടി തുറന്നുപോകാത്തതുമാണ്. ഫലത്തിൽ ഒറ്റ വിത്തു മാത്രമേയുള്ളു. വിത്തിന് രണ്ടു ചിറകുഭാഗങ്ങളുണ്ടായിരിക്കും.

മരത്തൊലിയിൽ ചെറിയ മുറിവുകളുണ്ടാക്കിയാണ് ബാൾസം ശേഖരിക്കുന്നത്. സുഗന്ധദ്രവ്യങ്ങളും ചുമസംഹാരികളും ഉണ്ടാക്കാൻ ബാൾസം ഉപയോഗിക്കുന്നു. തണൽ വൃക്ഷമായും അലങ്കാരവൃക്ഷമായും ടോളുമരം നട്ടുവളർത്തിവരുന്നു.

മൈറോസൈലോൺ ബൾസാമം ബൾസാമം, മൈറോസൈലോൺ ബൾസാമം പെറിയേറെ (M.balsamum pereirae) എന്നിങ്ങനെ രണ്ടിനം ടോളുമരങ്ങളുണ്ട്. ആദ്യത്തെ ഇനത്തിൽനിന്നും ടോളു ബാൾസവും, രണ്ടാമത്തേതിൽനിന്നും പെറു ബാൾസവും ലഭിക്കുന്നു. ചില ശാസ്ത്രകാരന്മാർ ഈ രണ്ടു മരങ്ങളെയും രണ്ടു സ്പീഷീസ് ആയി വർഗീകരിച്ചിട്ടുണ്ട്. 



</doc>
<doc id="183705" url="https://ml.wikipedia.org/wiki?curid=183705" title="രാജസ്ഥാനിലെ വിനോദസഞ്ചാരം">
രാജസ്ഥാനിലെ വിനോദസഞ്ചാരം

ഇന്ത്യയിലെ ഒരു പ്രധാന വിനോദസഞ്ചാരകേന്ദ്രമാണ് രാജസ്ഥാൻ. ഇന്ത്യക്കകത്തും പുറത്തുമുള്ള വിനോദസഞ്ചാരികൾ ഇവിടെ എത്തിച്ചേരുന്നു. രാജസ്ഥാനിലുള്ള ചരിത്രപ്രധാനമായ കോട്ടകളും കൊട്ടാരങ്ങളും അമ്പലങ്ങളും എല്ലാം വിനോദസഞ്ചാരികളെ ആകർഷിക്കുന്ന പ്രധാന കേന്ദ്രങ്ങളാണ്. സുവർണ്ണ ത്രികോണം എന്ന വിനോദസഞ്ചാര പദ്ധതിയിൽ രാജസ്ഥാൻ ഉൾപ്പെട്ടിട്ടുള്ളതുകൊണ്ട് ഇന്ത്യ സന്ദർശിക്കുന്ന ഭൂരിഭാഗം വിനോദസഞ്ചാരികളും രാജസ്ഥാൻ സന്ദർശിക്കുന്നു. 

രാജസ്ഥാനിലെ വികസനോന്മുഖമായ മേഖലകളിലൊന്നാണ് വിനോദസഞ്ചാരം. ജെയ്പൂർ, ഉദയപൂർ, ജോഝ്പൂർ, ബിക്കാനീർ, ജെയ്സാൽമർ എന്നിവയെല്ലാം രാജസ്ഥാനിലെ പ്രധാന വിനോദസഞ്ചാരകേന്ദ്രങ്ങളാണ്. രാജസ്ഥാനിലുള്ള പല പഴയ കോട്ടകളും വിനോദസഞ്ചാരകേന്ദ്രങ്ങളാക്കി മാറ്റിയിട്ടുണ്ട്. 




</doc>
<doc id="183708" url="https://ml.wikipedia.org/wiki?curid=183708" title="ട്യൂബ">
ട്യൂബ

"ബ്രാസ്" കുടുംബത്തിൽപെട്ട ഒരു വാദ്യോപകരണമാണ് ട്യൂബ. സ്വരസ്ഥാനം ഏറ്റവും താഴ്ന്ന ഒരുപകരണമാണിത്. പട്ടാളക്കാരുടെ "മാർച്ചിനെ" ആവേശഭരിതമാക്കുവാനും വാദ്യവൃന്ദത്തിന്റെ (ഓർക്കെസ്ട്രയുടെ) വൈവിധ്യത്തിനും ഇതുപയോഗിച്ചുവരുന്നു. വലിപ്പമേറിയ ഉപകരണമാണെങ്കിലും ഇതിന്റെ ശബ്ദത്തിന് അനേകതലങ്ങളുണ്ട്.

ട്യൂബയുടെ കുഴലിന് 3.5 മുതൽ 5.5 വരെ അടി നീളമുണ്ടായിരിക്കും. അനേക വലയങ്ങളും അതിന്റെ അഗ്രഭാഗത്ത് വിസ്താരമേറിയ ഒരു ബെല്ലുമുണ്ട് ഇതിൽ. കപ്പിന്റെ ആകൃതിയിൽ ആഴമേറിയ "മൌത്ത് പീസാണ്" ഇതിനുള്ളത്. മൂന്നു മുതൽ അഞ്ചുവരെയുള്ള വാൽവുകൾ വലതു കൈവിരലുകൾ ഉപയോഗിച്ചാണ് നിയന്ത്രിക്കേണ്ടത്. താഴ്ന്ന സ്വരങ്ങൾ ചേർന്ന് അടിസ്ഥാനസ്വരശ്രേണികൾക്കു രൂപം നൽകുന്നു. അധരമർദത്തിന്റെ വ്യതിയാനത്തിലൂടെയാണ് ശബ്ദത്തിലെ ആരോഹണാവരോഹണങ്ങൾ വരുത്തുന്നത്. വാൽവുകൾ പ്രവർത്തിപ്പിക്കുമ്പോൾ കുഴലിന്റെ നീളത്തിൽ മാറ്റം വരുകയും ചെയ്യുന്നു.

1820-കളിലും 30-കളിലുമായി നടന്ന പരീക്ഷ ണങ്ങളുടെ ഫലമായി ട്ടാണ് ട്യൂബ രൂപംകൊണ്ടത്. 1835-ൽ പ്രഷ്യൻ പട്ടാളമാണ് ആദ്യമായി ഈ ഉപകരണം അവതരിപ്പിച്ചത്. അതിനുശേഷം തോളിൽ ചുറ്റിയിടാവുന്ന രൂപത്തിൽ റഷ്യാക്കാർ ഇതിനെ പരിഷ്കരിച്ചു. ഹെലിക്കോൺ എന്ന പേരിലാണ് ഇതറിയപ്പെടുന്നത്. ബെൽജിയത്തിലെ വാദ്യോപകരണനിർമാതാവായ അഡോൾഫ് സാക്സാണ് ആധുനിക രീതിയിൽ ട്യൂബയെ പരിഷ്കരിച്ചത്. റിച്ചാർഡ് വാഗ്നർ ഫ്രഞ്ച് ഹോണുമായി ബന്ധപ്പെടുത്തി "വാഗ്നർ ട്യൂബകൾ"ക്ക് രൂപം നൽകി. സിംഫണി ഓർക്കെസ്ട്രകളിൽ ഒരു ട്യൂബ മാത്രമേ ഉപയോഗിക്കാറുള്ളു. ബാസ് ശബ്ദം നൽകുന്നതിനുവേണ്ടിയാണ് ട്യൂബ കൂടുതലായും ഉപയോഗിക്കുന്നത്. ട്യൂബയുടെ പ്രാധാന്യം മനസ്സിലാക്കിയ വാഗ്നർ അദ്ദേഹത്തിന്റെ മിക്ക വാദ്യവൃന്ദങ്ങളിലും ഇതുപയോഗപ്പെടുത്തിയിരുന്നു.



</doc>
<doc id="183710" url="https://ml.wikipedia.org/wiki?curid=183710" title="ഇളനീർ">
ഇളനീർ

നാളികേരം വിളഞ്ഞു പാകമാകുന്നതിനു മുൻപുള്ള അവസ്ഥയിൽ അതിനെ ഇളനീർ അല്ലെങ്കിൽ കരിക്ക് എന്ന് പറയുന്നു. ഈ അവസ്ഥയിൽ ഉള്ളിൽ നിറയെ സ്വാദിഷ്ഠമായ വെള്ളവും ഇളം കാമ്പും കൊണ്ട് സമൃദ്ധമാണിത്.

കേരളത്തിന്റെ ഔദ്യോഗിക പാനീയമാണ് ഇളനീർ. 2012-ൽ ധനമന്ത്രി കെ.എം. മാണി അവതരിപ്പിച്ച സംസ്ഥാന ബജറ്റിലാണ് ഔദ്യോഗിക പാനീയമായി പ്രഖ്യാപനം നടത്തിയത്. 


</doc>
<doc id="183711" url="https://ml.wikipedia.org/wiki?curid=183711" title="കഞ്ചിപ്പുര">
കഞ്ചിപ്പുര

മലപ്പുറം ജില്ലയിലെ വളാഞ്ചേരി പഞ്ചായത്തിലെ ഒരു ഗ്രാമമാണ് കഞ്ചിപ്പുര. N H-17നു അരികിൽ സ്ഥിതി ചെയ്യുന്ന ഈ ഗ്രാമം പഞ്ചായത്തിലെ ഒന്നാം വാർഡ് ആയി അറിയപ്പെടുന്നു. കഞ്ചിപ്പുരയിൽ മൂന്നു പള്ളികലും രണ്ടു ഇസ്ലാമിക മദ്രസ്സയും ഒരു ഭൗതിക മദ്രസ്സയും ഒരു അംഗൻ വാടിയും ഇവിടെ നിലനിൽക്കുന്നു. കഞ്ചിപ്പുര ജില്ലാ കോഴി വളർത്തൽ കേന്ദ്രം, അഗ്രികൾച്ചറൽ പാർക്ക് എന്നിവ ഗ്രാമത്തിൽ സ്ഥിതി ചെയ്യുന്നു. കല്യാണ ഉറു ഇവിടത്തേ ഒരു പ്രതേകത ആയിരുന്നു. രാഷ്ട്രിയപരമായി ഒരു പാട് വർഷം I U M L നെ തുണച്ച വാർഡ് 2010ലെ പഞ്ചായത്ത് ഇലക്ഷനിൽ L D F നെ തുണച്ചു. ഇടതു സഥാനാർതി ആയ ഇബ്രാഹിമിന്ടെ വിജയം പഞ്ചായത്ത് ഭരണം L D F നു സമ്മാനിച്ചു.


</doc>
<doc id="183716" url="https://ml.wikipedia.org/wiki?curid=183716" title="നാസറുദ്ദീൻ എളമരം">
നാസറുദ്ദീൻ എളമരം

എഴുത്തുകാരൻ,പത്രപ്രവർത്തകൻ, സോഷ്യൽ ഡമോക്രാറ്റിക് പാർട്ടി ഓഫ് ഇന്ത്യ കേരള സംസ്ഥാന പ്രസിഡന്റ്‌
എന്നീ നിലകളിൽ പ്രശസ്തനാണ് നാസറുദ്ദീൻ എളമരം എന്ന വി.പി.നാസറുദ്ദീൻ.

വി.പി.മുഹമ്മദ് കെ.ടി. നഫീസ ദമ്പതികളുടെ മകനായി 1967 മെയ് 28ന് മലപ്പുറം ജില്ലയിലെ എളമരത്ത് ജനനം. നുസ്രത്ത് സിബിയാൻ മദ്രസ എളമരം, ദാറുസ്സലാം മദ്രസ വാഴക്കാട്, ജി.യു.പി. സ്‌കൂൾ ചാലിയപ്പുറം, ഗവൺമെന്റ് ഹൈസ്‌കൂൾ വാഴക്കാട്, ഇസ്ലാഹിയ കോളേജ് ചേന്ദമംഗല്ലൂർ എന്നിവിടങ്ങളിൽ പഠനം.
1987ൽ മാവൂർ ഗ്രാസിം ഫാക്ടറി തൊഴിലാളി സമരത്തിൽ ഗ്രോ വാസുവിനോടൊപ്പം സജീവ പങ്കാളിയായി. 1998ൽ മാവൂർ
ഗ്രാസിം ഫാക്ടറിയിലെ ജല-വായു മലിനീകരണത്തിനെതിരെ നടന്ന അന്തിമ സമരത്തിൽ കെ.എ റഹ്മാനോടൊപ്പം മുഖ്യ പങ്കുവ
ഹിച്ചു.
ചാലിയാർ സംയുക്ത സമരസമിതി ജനറൺ കൺവീനർ. 2000ൽ മനുഷ്യാവകാശ ഏകോപനസമിതി സംസ്ഥാന സെക്ര
ട്ടറി. തേജസ് ദൈ്വവാരിക പബ്‌ളിഷിംഗ് ചാരിറ്റബിൾ ട്രസ്റ്റ് സെക്രട്ടറി. തേജസ്‌ ദിനപ്പത്രം ഡെപ്യൂട്ടി എഡിറ്റർ എന്നീ ഉത്തരവാദിത്തങ്ങൾ നിർവഹിച്ചു. 1987 മുതൽ 2001 വരെ മാധ്യമം ദിനപ്പത്രത്തിൽ ജോലി ചെയ്തു. മംഗളം ദിനപ്പത്രത്തിൽ പ്രതിവാദം എന്ന കോളം കൈകാര്യം ചെയ്യുന്നു. കേരള ന്യൂസ് പേപ്പർ എംപ്ലോയീസ് ഫെഡറേഷൻ കോഴിക്കോട് ജില്ല-സംസ്ഥാന കമ്മിറ്റിയംഗം എന്നീ സ്ഥാനങ്ങൾ വഹിച്ചു.
സോഷ്യൽ ഡമോക്രാറ്റിക് പാർട്ടി ഓഫ് ഇന്ത്യ (എസ്.ഡി.പി.ഐ) ദേശീയ വർക്കിംഗ് കമ്മിറ്റിയംഗം. 
2011ലെ പതിമൂന്നാമത് കേരള നിയമസഭയിലേക്ക് നടന്ന തിരഞെടുപ്പിൽ കരുനാഗപ്പള്ളി നിയോജകമണ്ഡലത്തിൽ നിന്നും മത്സരിച്ചു, സി.പി.ഐയിലെ സി ദിവാകരനോട് പരാജയപ്പെട്ടു.

 

</doc>
<doc id="183720" url="https://ml.wikipedia.org/wiki?curid=183720" title="ടെർമിനേറ്റർ">
ടെർമിനേറ്റർ

ഗ്രഹങ്ങളുടേയോ ഉപഗ്രഹങ്ങളുടേയോ ഉപരിതലത്തിൽ സൂര്യപ്രകാശം വീഴുന്നതും വീഴാത്തതുമായ അർധഗോളങ്ങളെ വേർതിരിക്കുന്ന രേഖയെ ടെർമിനേറ്റർ അഥവാ അതിർരേഖ എന്നു വിളിക്കുന്നു. ഗ്രഹങ്ങളുടേയും ഉപഗ്രഹങ്ങളുടേയും ഉപരിതലത്തിലെ മലകളും കുഴികളും മറ്റും ഈ അതിർരേഖയുടെ വ്യക്തത കുറയ്ക്കുന്നു. ഇതിനും പുറമേ ഈ ഗോളങ്ങളുടെ അന്തരീക്ഷവും ടെർമിനേറ്ററിന്റെ വ്യക്തതയ്ക്ക് മങ്ങലേല്പിക്കുന്നുണ്ട്. ടെർമിനേറ്റർ എന്ന പദംകൊണ്ട് പൊതുവായി ഉദ്ദേശിക്കുന്നത് ചാന്ദ്രോപരിതലത്തിലെ സൂര്യപ്രകാശം വീഴുന്നതും വീഴാത്തതുമായ ഭാഗങ്ങളെ വേർതിരിക്കുന്ന അതിരിനെയാണ്. ചാന്ദ്രോപരിതലത്തിൽ വായു ഇല്ലാത്തതുകൊണ്ട് അതിർരേഖയ്ക്കടുത്തുള്ള നിഴലുകൾക്ക് നല്ല വ്യക്തതയും ആകൃതിയും ഉണ്ട്. എന്നാൽ ഭൗമോപരിതലത്തിലെ അന്തരീക്ഷം ടെർമിനേറ്ററിന്റെ വ്യക്തത വളരെ കുറയ്ക്കുന്നു. ഭൗമാന്തരീക്ഷം സൂര്യപ്രകാശത്തെ ചിതറിച്ച് സൂര്യപ്രകാശം നേരിട്ടു വീഴാത്ത സ്ഥലങ്ങളേയും പ്രകാശമാനമാക്കുന്നതുകൊണ്ടാണ് ഇപ്രകാരം സംഭവിക്കുന്നത്. ചാന്ദ്രോപരിതലത്തിൽ ചന്ദ്രന്റെ ഭ്രമണം കൊണ്ട് ടെർമിനേറ്റർ മണിക്കൂറിൽ 15.4 കി.മീ. വേഗതയിൽ സഞ്ചരിക്കുന്നു. ചാന്ദ്രോപരിതലത്തിൽ ടെർമിനേറ്ററിന്റെ ഇരുവശങ്ങളിലുമുള്ള ഉപരിതല താപമാനം 380 K (107c)യും 110 K(-163c)യുമാണ്. ഗ്രഹത്തിന്റെ ഭ്രമണമനുസരിച്ച് ഉപരിതലം ഇരുട്ടിൽനിന്നും വെളിച്ചത്തിലേക്കുവരുന്ന അതിരിനെ സൂര്യോദയ ടെർമിനേറ്റർ എന്നും വെളിച്ചത്തിൽനിന്നും ഇരുട്ടിലേക്കു മാറുന്ന ഉപരിതല അതിരിനെ സൂര്യാസ്തമയ ടെർമിനേറ്റർ എന്നും പറയുന്നു.



</doc>
<doc id="183722" url="https://ml.wikipedia.org/wiki?curid=183722" title="ഏയ്ഞ്ചൽസ് ആൻഡ് ഡീമൺസ്">
ഏയ്ഞ്ചൽസ് ആൻഡ് ഡീമൺസ്

2000 ത്തിൽ പുറത്തിറങ്ങിയ ഇംഗ്ലീഷ് നോവൽ ആണ്ഏഞ്ചൽസ് ആൻഡ് ഡെമൻസ്. ഡാൻ ബ്രൌൺ എഴുതിയ ഈ നോവലിലൂടെ പ്രൊഫസർ ലാങ്ഡൻ എന്ന കഥാപാത്രത്തെ ലോകത്തിനു പരിചയപ്പെടുത്തി.
തുടർന്നു 2003 ത്തിൽ പുറത്തിറങ്ങിയ 'ദ ഡാവിഞ്ചി കോഡ്' 2009 ത്തിൽ പുറത്തിറങ്ങിയ ദ ലോസ്റ്റ് സിംബൽ എന്നീ നോവലുകലിലെ പ്രധാന കഥാപാത്രവും ഇദ്ദേഹം തന്നെയായിരുന്നു.

ശാസ്ത്ര ലോകവും ക്രൈസ്തവ സഭയും തമ്മിലുള്ള അസ്വാരസ്യങ്ങളുടെ കഥ പറയുന്ന പുസ്തകത്തിന്റെ ചലച്ചിത്ര രൂപം 2006ൽ പുറത്തിറങ്ങി. ടോം ഹാങ്ക്സ് ആയിരുന്നു ചിത്ത്രത്തിലെ നായകൻ.


</doc>
<doc id="183766" url="https://ml.wikipedia.org/wiki?curid=183766" title="കമ്പ്യൂട്ടർ ടെർമിനൽ">
കമ്പ്യൂട്ടർ ടെർമിനൽ

കമ്പ്യൂട്ടറിനും ഉപയോക്താവിനും പരസ്പരം വാർത്താവിനിമയം നടത്താൻ സഹായിക്കുന്ന ഉപകരണമാണ് കമ്പ്യൂട്ടർ ടെർമിനൽ. പൊതു ടെർമിനലുകൾ, സവിശേഷ ടെർമിനലുകൾ എന്നിങ്ങനെ ഇവയെ രണ്ടായി വർഗീകരിക്കാം.

ഈ വിഭാഗത്തിൽ സന്ദേശ കൈമാറ്റ ടെർമിനലുകൾ, വിവര കൈമാറ്റ ടെർമിനലുകൾ, വിശിഷ്ട ഡേറ്റാബേസ് ടെർമിനലുകൾ എന്നിങ്ങനെ മൂന്നിനങ്ങളുണ്ട്.

ഈ ഇനം ടെർമിനലുകളിൽ സന്ദേശങ്ങൾ ഇ-മെയിൽ രീതിയിലാണ് വിനിമയം ചെയ്യപ്പെടുന്നത്. സന്ദേശം അയയ്ക്കുന്ന വ്യക്തി സന്ദേശവും അത് ലഭിക്കേണ്ട മേൽവിലാസവും "കീഇൻ" അഥവാ "ഇൻപുട്ട്" ചെയ്യുന്നു. തുടർന്ന് ടെർമിനലിൽനിന്ന് സന്ദേശങ്ങൾ ഒരു കേന്ദ്ര കമ്പ്യൂട്ടറിൽ എത്തിച്ചേരുന്നു. മേൽവിലാസക്കാരനുമായി ബന്ധം ലഭിക്കുന്ന മുറയ്ക്ക് ഈ കേന്ദ്ര കമ്പ്യൂട്ടറിൽ നിന്ന് സന്ദേശങ്ങൾ യഥാക്രമം വിനിമയം ചെയ്യപ്പെടുന്നു. ഇത് "സ്റ്റോർ ആൻഡ് ഫോർവേഡ്" രീതി എന്നറിയപ്പെടുന്നു. സന്ദേശം അയക്കുന്ന വ്യക്തിക്ക് മേൽവിലാസക്കാരനുമായി വാർത്താവിനിമയ ബന്ധം ലഭിക്കുന്നതുവരെ കാത്തിരിക്കാതെ തന്നെ സന്ദേശം തയ്യാറാക്കി അയയ്ക്കാനാവുന്നു എന്നതാണ് ഈ രീതിയുടെ ഗുണമേന്മ. മാത്രമല്ല, സന്ദേശങ്ങൾ സംഘമായി (batch) തന്നെ കേന്ദ്ര കംപ്യൂട്ടറിൽ നിന്നും അയയ്ക്കാൻ സാധിക്കുമെന്നതിനാൽ സമയ ലാഭവും ഉണ്ടാവുന്നു.

കംപ്യൂസെർവ്, പ്രൊഡിജി, അമേരിക്കൻ ഓൺലൈൻ, സത്യം ഓൺലൈൻ, ഡിഷ്നെറ്റ് തുടങ്ങിയ സ്വകാര്യ കമ്പനികൾ അവയുടെ അംഗങ്ങൾക്കു സന്ദേശ കൈമാറ്റ സംവിധാനം സൌകര്യപ്പെടുത്താറുണ്ട്. ഇതു കൂടാതെ, കാലാവസ്ഥ, സ്റ്റോക്ക് വിവരം, വാർത്ത, വിജ്ഞാനകോശങ്ങൾ, ഗവേഷണ റിപ്പോർട്ടുകൾ, ഫയലുകൾ, കംപ്യൂട്ടർ പ്രോഗ്രാമുകൾ, പരസ്യം തുടങ്ങിയ പൊതു വിവരങ്ങളും ഇത്തരം ഏജൻസികൾ അവയുടെ അംഗങ്ങൾക്ക് നൽകാറുണ്ട്.

ഈ ഇനം ടെർമിനലുകളിൽ പ്രത്യേകം തയ്യാറാക്കിയ പ്രോഗ്രാമുകളും ഡേറ്റാബേസുകളും ഉപയോഗപ്പെടുത്തുന്നു. ടെർമിനലുകളായി മിക്കപ്പോഴും പേഴ്സണൽ കംപ്യൂട്ടർ (PC) മോണിറ്ററും കീബോർഡും തന്നെയാവും സ്വീകാര്യം. ഓരോ സിസ്റ്റവും അതിന്റേതായ രീതിയിൽ ടെർമിനലിൽ വിവരങ്ങൾ പ്രദർശിപ്പിക്കുന്നു.

ഉദാഹരണത്തിന്, സ്റ്റോക്ക് വിവരം നൽകുന്ന ടെർമിനലിന് ഹോസ്റ്റ് കംപ്യൂട്ടറുമായി തൽസമയ ബന്ധമുണ്ടാകുകയും, സ്റ്റോക്ക് വിവരങ്ങൾ ക്രമമായി മോണിറ്ററിൽ പ്രത്യക്ഷപ്പെടുകയും ചെയ്യും. "സേർച്ച് ഫങ്ഷൻ", "റിപ്പോർട്ട് ജനറേഷൻ", "ഗവേഷണ ഫല പരതൽ" എന്നിവയ്ക്കായി പ്രത്യേക സംവിധാനവും ഈ സിസ്റ്റത്തിൽ ലഭ്യമാക്കുന്നു.

ഭൂവസ്തുക്കളെ സംബന്ധിച്ച് വിവരം നൽകുന്ന ഒരു സംവിധാനത്തിൽ മേൽപ്പറഞ്ഞ സൗകര്യങ്ങൾ കൂടാതെ വീട്/വസ്തു/നിലം എന്നിവയുടെ ചിത്രവും പല ദിശകളിൽ നിന്ന് അവയുടെ വീക്ഷണ ദൃശ്യങ്ങളും കാണാനാകുന്നു. ചില സിസ്റ്റങ്ങളിൽ ആധുനിക "വെർച്വൽ റിയാലിറ്റി" സംവിധാനത്തിലൂടെ സ്ഥലത്തിന്റെയോ, വീടിന്റെയോ അകത്ത് "പ്രവേശിച്ചും" പരിശോധനകൾ നടത്താനും സാധിക്കും. എന്നാൽ ഇഅഉ/ഇഅങ സൗകര്യമുള്ളവയുടെ പ്രവർത്തനത്തിന് വേഗതയേറിയതും "ബാൻഡ് വിഡ്ത്" കൂടിയതുമായ വാർത്താവിനിമയ കേബിളുകൾ ആവശ്യമാണ്.

വാർത്താ പ്രസിദ്ധീകരണത്തിനും ഇന്ന് ടെർമിനലുകൾ ലഭ്യമാണ്. റിപ്പോർട്ടർ ഒരിടത്ത് നിന്ന് വാർത്തകൾ കേന്ദ്രത്തിലേക്ക് അയയ്ക്കുന്നു. അതുപോലെ അവിടെ നിന്നോ, മറ്റ് റിപ്പോർട്ടർമാരിൽ നിന്നോ, പ്രസ്തുത റിപ്പോർട്ടർക്ക് സന്ദേശങ്ങളും വാർത്തകളും ലഭിക്കുവാൻ സൗകര്യമുണ്ടാകുന്നു. ഇത്തരം സിസ്റ്റങ്ങളിൽ ഒരേ ടെർമിനലിൽ തന്നെ രണ്ടോ അതിലധികമോ കമ്യൂണിക്കേഷൻ പോർട്ടുകൾ കാണും

ഇവയിൽ PC തന്നെ ഉപയോഗിക്കേണ്ടതായിവരുന്നു. ഓരോന്നിലും അവയ്ക്കാവശ്യമായിട്ടുള്ള ഹാർഡ്വെയെറും സോഫ്റ്റ്വെയെറും പ്രത്യേകമായി ക്രമീകരിക്കുന്നു. നിരവധിയിനം സവിശേഷ ടെർമിനലുകളുമുണ്ട്.

വിമാന കമ്പനിയുടെ ടിക്കറ്റ് ലഭ്യമാക്കുന്ന ഏജന്റ്, ഹോസ്റ്റ് ഡേറ്റാബേസുമായി ബന്ധപ്പെട്ട്, യാത്രാവഴികൾ, സീറ്റ് ലഭ്യത, കുറഞ്ഞ യാത്രാനിരക്ക്, എന്നിവയെക്കുറിച്ചുള്ള വിവരങ്ങൾ ശേഖരിക്കുന്നു. ആവശ്യാനുസരണം സീറ്റുകൾ മുൻകൂട്ടി റിസർവു ചെയ്യാനും, കാൻസൽ ചെയ്യാനും ഇതിൽ സൗകര്യമുണ്ടാവും. ഇതിലെ ഡേറ്റാബേസ് ഒരു കേന്ദ്ര സ്ഥാനത്താവും സ്ഥാപിച്ചിരിക്കുക. അവിടെ ഹോസ്റ്റ് കംപ്യൂട്ടർ ടൈം ഷെയറിങ്ങിലൂടെ ശൃംഖലയിലെ ഇതര ടെർമിനലുകളുമായി ബന്ധപ്പെടുന്നു. സമയ നഷ്ടം വരാതിരിക്കാനുള്ള സംവിധാനമാണിത്. വളരെ കുറഞ്ഞ പ്രതികരണ സമയം (response time), കൂടെക്കൂടെയുള്ള അന്യോന്യ ക്രിയകൾ, ദൈർഘ്യം കുറഞ്ഞ സന്ദേശങ്ങൾ, എന്നിവ ഇത്തരം സംവിധാനത്തിന്റെ പ്രത്യേകതകളാണ്. വിമാന റിസർവേഷൻ പോലെ തന്നെ മറ്റ് യാത്രാ മാധ്യമങ്ങളിലും ഈ സംവിധാനം ക്രമീകരിക്കാവുന്നതാണ്.

(ATM). 

കാന്തിക "സ്ട്രൈപ്പ് റീഡർ", അക്കങ്ങൾ കീഇൻ ചെയ്യാവുന്ന "ന്യൂമെറിക് കീബോർഡ്", ഡിസ് പ്ലേ, പണം നൽകാനും സ്വീകരിക്കാനും സൗൗകര്യമുള്ള ഒരു വിദ്യുത് യാന്ത്രിക ഉപകരണം, രസീതുകൾ തയ്യാറാക്കാനുള്ള ഒരു പ്രിന്റർ, എന്നിവയാണ് ഓട്ടോമാറ്റിക് ടെല്ലർ മെഷീനിന്റെ മുഖ്യ ഹാർഡുവെയെറുകൾ.

ഇവയെല്ലാം പെട്ടെന്ന് കേടുവരാതിരിക്കുന്നവയും കാലാവസ്ഥാ വ്യതിയാനങ്ങളെ അതിജീവിക്കുന്നവയും ആണ്. ഇവയെ അനായാസം മോഷ്ടിച്ചു കൊണ്ടു പോകാനുമാവില്ല. ഓട്ടോമാറ്റിക് ടെല്ലർ മെഷീനിലെ ടെർമിനലിനെ ലോക്കൽ കൺട്രോളറുമായി ബന്ധപ്പെടുത്തിയിരിക്കുന്നു. ടെർമിനലിനെ സദാനേരവും നിരീക്ഷിക്കുക, അതിലേയ്ക്ക് ആവശ്യമുള്ള നിർദ്ദേശങ്ങൾ നൽകുക, വിവിധ അക്കൗണ്ടിങ് പ്രവർത്തനങ്ങൾ നടപ്പിലാക്കുക എന്നിവയാണ് 'കൺട്രോളറുടെ' ചുമതല. ഈ കൺട്രോളറിന് സമീപ പ്രദേശത്തുള്ള ഒരു ലോക്കൽ കംപ്യൂട്ടറുമായും ബന്ധമുണ്ടാവും. അക്കൗണ്ട് ഉടമയുടെ വിവരങ്ങൾ അക്കൗണ്ടിലെത്തിക്കുക, പണമിടപാടുകൾക്കുള്ള നിർദ്ദേശം നൽകുക, ക്രെഡിറ്റ്/ഡെബിറ്റ് ക്രിയകൾ നടപ്പാക്കുക എന്നീ ചുമതലകൾ ഈ ലോക്കൽ കംപ്യൂട്ടറിനാണുള്ളത്. ഉപയോക്താവിന്റെ അക്കൌണ്ട് മറ്റൊരു ബാങ്ക് സ്ഥാപനത്തിലാണ് ഉള്ളതെങ്കിൽ അവിടത്തെ കംപ്യൂട്ടറുമായി, കംപ്യൂട്ടർ ശൃംഖലകൾ വഴിയാവും, ബന്ധം സ്ഥാപിക്കുക.

മിക്ക ഓട്ടോമാറ്റിക് ടെല്ലർ മെഷീനുകളും സ്റ്റേറ്റ്-ഒഫ്-ദ-ആർട് സാങ്കേതിക രീതിയിൽ പ്രവർത്തിക്കുന്നവയാണ്. അക്കൗണ്ട് ഉടമ സ്വന്തം 'മണി അക്സസ്' കാർഡ് മെഷീനിന്റെ അറയിൽ വച്ചാലുടൻ പരിശോധനകളിലൂടെ മെഷീൻ അതിന്റെ നിജസ്ഥിതി ഉറപ്പുവരുത്തുന്നു.

ഡിപ്പാർട്ട്മെന്റ് സ്റ്റോറിലെ സെൽഫ് സർവീസ്, ലൈബ്രറി കൗൺടറിലെ ചെക്ക്-ഇൻ/ചെക്ക്-ഔട്ട്, എന്നീ സംവിധാനങ്ങളിൽ ഉപയോഗിക്കുന്നവയും ഓട്ടോമാറ്റിക് ടെല്ലർ മെഷീനിന്റെ സദൃശ ഇനങ്ങളാണ്. പക്ഷേ, മൾട്ടിമീഡിയ, അനിമേഷൻ ഹൈഡെഫിനിഷൻ ടെലിവിഷൻ (HDTV) എന്നിവയിലേതിന് ഉയർന്ന ബാൻഡ് വിഡ്ത് സൗകര്യം കൂടി ആവശ്യമാണ്. ബാൻഡ് വിഡ്ത് ശേഷി വർധിക്കുന്നതോടെ വെർച്വൽ റിയാലിറ്റി നെറ്റ് വർക് ടെർമിനലുകളും പ്രചാരത്തിൽ വരുന്നതായിരിക്കും.



</doc>
<doc id="183773" url="https://ml.wikipedia.org/wiki?curid=183773" title="ലെന">
ലെന

ഒരു ഇന്ത്യൻ ചലച്ചിത്ര നടിയാണ് ലെന. ലെന കുമാർ, ലെന അഭിലാഷ് എന്നും അറിയപ്പെടുന്നു. ജയരാജിന്റെ സിനിമയായ സ്നേഹത്തിലൂടെയാണ് ആദ്യം വെള്ളിത്തിരിയിൽ എത്തുന്നത്. പിന്നീട് കരുണം, ഒരു ചെറു പുഞ്ചിരി, വർണ്ണക്കാഴ്ചകൾ, സ്പിരിറ്റ് എന്നീ സിനിമകളിൽ അഭിനയിച്ചു. 
മലയാള ചലച്ചിത്രങ്ങളിലും മലയാളം ടെലിവിഷൻ പരമ്പരകളിലുമാണ് അഭിനയിച്ചിട്ടുള്ളത്. മനഃശാസ്ത്രത്തിൽ ഉപരി പഠനം നടത്തിയ ലെന, മുംബൈയിൽ സൈക്കോളജിസ്റ്റായി ജോലി ചെയ്തിട്ടുണ്ട്. 
ട്രാഫിക് എന്ന 2011 പുറത്തിറങ്ങിയ സിനിമയിലൂടെയാണ് സിനിമയിൽ വഴിത്തിരിവുണ്ടായത്. പിന്നീട് സ്നേഹ വീട്, ഈ അടുത്ത കാലത്ത് സ്പിരിറ്റ്, തുടങ്ങിയ സിനിമകളിൽ അഭിനയിച്ചു. 

തൃശൂരിലെ സെവന്ത്ഡേ അഡ്വന്റിസ്റ്റ് സ്കൂളിലും ഹരിശ്രീ വിദ്യാ നിഥി സ്കൂളിലുമായി പ്രാഥമിക വിദ്യാഭ്യാസം നടത്തി. പിന്നീട് വിദൂര വിദ്യാഭ്യാസത്തിലൂടെ കൊമേർസിൽ ബിരുദം നേടി. പ്രജ്യോതി നികേതൻ എന്ന പുതുക്കാടുള്ള വിദ്യാഭ്യാസ സ്ഥാപനത്തിൽ ബിരുദ പഠനം ചെയ്യുന്ന സമയത്ത് രണ്ടാം ഭാവം എന്ന സിനിമയിൽ അഭിനയിച്ചു. രണ്ടാം ഭാവത്തിലെ അഭിനയത്തിനു ശേഷം മനഃശാസ്ത്രത്തിൽ ബിരുദാനന്ത ബിരുദം കരസ്ഥമാക്കിയ ശേഷം മുംബൈയിലെ ഒരു ആശുപത്രിയിൽ മനഃശാസ്ത്ര വിഭാഗത്തിൽ ജോലി നോക്കി
2004 ജനുവരി 16 നു പ്രമുഖ തിരക്കഥാകൃത്തായ അഭിലാഷിനെ വിവാഹം ചെയ്തു. അസോസിയേറ്റ് സംവിധായകനായി സാൾറ്റ് ആൻഡ് പെപ്പർ സിനിമയിലൂടെ അഭിലാഷും സിനിമാ ലോകത്തെത്തി. പിന്നീട് 22 ഫീമെയിൽ കോട്ടയം എന്ന സിനിമയിലെ തിരക്കഥയിലൂടെ പ്രശസ്തനായി. പിന്നീട് ഇരുവരും വിവാഹ ബന്ധം വേർപെടുത്തി. 

പഠിക്കുന്നതിനിടക്ക് നാടക ട്രൂപ്പ് തുടങ്ങാനായി പദ്ധതിയിട്ടിരുന്ന ലെനയെ പ്രിൻസിപ്പലാണ് സംവിധായകൻ ജയരാജിനെ പരിചയപ്പെടുത്തുന്നത്. ജയരാജിന്റെ സ്നേഹം, കരുണം ശാന്തം എന്നീ സിനിമകളിൽ അഭിനയച്ച ശേഷം സത്യൻ അന്തിക്കാടിന്റെ കൊച്ചു കൊച്ചു സന്തോഷങ്ങൾ എന്ന സിനിമയിലും അഭിനയിച്ചു. 
മനഃശാസ്ത്രജ്ഞയായി കുറച്ചു കാലം ജോലി ചെയ്ത ശേഷം എഷ്യാനെറ്റിന്റെ യുവർ ചൊയ്സ് എന്ന പരിപാടിയിൽ അവതാരകയായി. അതിനു ശേഷം ഓമനത്തിങ്കൾ പക്ഷി എന്ന പരമ്പരയിൽ അഭിനയിച്ചു. പിന്നീട് ഓഹരി എന്ന അമൃത പരമ്പരയിലും അഭിനയിച്ചു. 

2013 - മികച്ച രണ്ടാമത്തെ നടിക്കുള്ള കേരള സംസ്ഥാന ചലച്ചിത്ര പുരസ്കാരം (ലെഫ്റ്റ് റൈറ്റ് ലെഫ്റ്റ്, കന്യക ടാക്കീസ്‌)



</doc>
<doc id="183777" url="https://ml.wikipedia.org/wiki?curid=183777" title="കൊല്ലം ക്ലോക്ക് ടവർ">
കൊല്ലം ക്ലോക്ക് ടവർ

കൊല്ലം നഗരത്തിന്റെ ഹൃദയഭാഗത്തായി ചിന്നക്കടയിൽ സ്ഥിതി ചെയ്യുന്ന ഒരു നിർമ്മിതിയാണ് കൊല്ലം ക്ലോക്ക് ടവർ (കൊല്ലം മണിമേട‌). കൊല്ലം മുൻസിപ്പാലിറ്റിയിൽ 1932 മുതൽ 1948 വരെ ചെയർമാനായിരുന്ന 'രാജ്യസേവാനിരത കെ.ജി. പരമേശ്വരൻ പിള്ളയോടുള്ള' ആദരസൂചകമായാണ് ഈ ചതുരാകൃതിയിലുള്ള ഗോപുരം നിർമ്മിച്ചത്. കൊല്ലം തീവണ്ടിയാപ്പീസിനു സമീപത്തായി ദേശീയപാത 544ന്റെ ഓരത്ത് സ്ഥിതി ചെയ്യുന്ന ഇത് കൊല്ലം ജില്ലയുടെ ഒരു അനൗദ്യോഗിക ചിഹ്നം എന്ന നിലയിൽ പ്രാധാന്യം നേടിയിട്ടുണ്ട്. 
1941ൽ നിർമ്മാണമാരംഭിച്ച ഗോപുരം, 1944ലോടെ നിർമ്മാണം പൂർത്തിയാക്കി ജനങ്ങൾക്ക് സമർപ്പിച്ചു. തിരുവിതാംകൂറിലെ ആദ്യകാല ക്ലോക്ക് ടവറുകളിൽ ഒന്നായ ഇതിന്റെ നിർമ്മാണത്തിന് ചുടുകട്ടകളും വൈറ്റ് സിമന്റുമാണ് ഉപയോഗിച്ചിരിക്കുന്നത്. വശങ്ങളിലുപയോഗിച്ച നാല് വലിയ ശിലകൾ കൊൽക്കൊത്തയിൽ നിന്നാണ് കൊണ്ടു വന്നത്


</doc>
<doc id="183793" url="https://ml.wikipedia.org/wiki?curid=183793" title="ജോർജ് ട്യൂപൗ അഞ്ചാമൻ">
ജോർജ് ട്യൂപൗ അഞ്ചാമൻ

ദക്ഷിണ പസഫിക് മേഖലയിലെ ദ്വീപ് രാഷ്ട്രമായ ടോംഗയുടെ രാജാവായിരുന്നു ജോർജ് ട്യൂപൗ അഞ്ചാമൻ
ദക്ഷിണ പസഫിക് മേഖലയിലെ അവസാന ഏകാധിപത്യ രാഷ്ട്രമായി കണക്കാക്കുന്ന ടോംഗയിൽ ജനാധിപത്യ പരിഷ്‌കരണങ്ങൾക്ക് തുടക്കമിട്ട രാജാവാണ് 2006-ൽ സ്ഥാനമേറ്റ ജോർജ് ട്യൂപൗ അഞ്ചാമൻ. ഓക്‌സ്ഫഡിൽ നിന്ന് പഠനം കഴിഞ്ഞ ഇദ്ദേഹം അവിവാഹിതനാണ്. ടോംഗോ പാർലമെന്റിനും മന്ത്രിസഭയ്ക്കും നിർണായക അധികാരങ്ങൾ നൽകാനുള്ള തീരുമാനമെടുത്തത് ജോർജ് ട്യൂപൗ ആയിരുന്നു. 165-വർഷം നീണ്ട ഏകാധിപത്യത്തിനൊടുവിൽ 2010 നവംബറിലാണ് ഇവിടെ പാർലമെന്റ് തിരഞ്ഞെടുപ്പ് നടന്നത്. 170 ചെറു ദ്വീപുകളിൽ പരന്നു കിടക്കുന്ന ടോംഗയിലെ ജനങ്ങൾ ഒന്നടങ്കം വോട്ടവകാശം വിനിയോഗിച്ചിരുന്നു.40 വർഷം ഭരണം നടത്തിയ പിതാവ് ടോഫാഹോ ടുപോവിൻറെ പിൻഗാമിയായാണു ജോർജ് ടുപോവ് അഞ്ചാമൻ അധികാരമേറ്റത്. സഹോദരനും കിരീടവകാശിയുമായ ടുപോട്ടോ ലവക അടുത്ത രാജാവാകും. സഹോദരനായ ട്യൂപൗത്തോ ലവാക്കാ രാജകുമാരനാണ് അടുത്ത കിരീട അവകാശി.
ഹോങ്കോങിലെ ആസ്​പത്രിയിലായിരുന്നു അന്ത്യം. അർബുദ ബാധയെത്തുടർന്ന് അദ്ദേഹത്തിൻറെ വൃക്ക നീക്കം ചെയ്തിരുന്നു. അവിവാഹിതനാണ്.

</doc>
<doc id="183794" url="https://ml.wikipedia.org/wiki?curid=183794" title="ട്യൂമർ">
ട്യൂമർ

പുതിയതായി ഉദ്ഭവിച്ച് നിയന്ത്രണമില്ലാതെ വളരുന്ന ശരീര കോശങ്ങൾ (neoplastic growth) മൂലം രൂപീകൃതമാവുന്ന മുഴ അഥവാ വീക്കത്തെയാണ് ട്യൂമർ എന്നു പറയുന്നത്. കോശങ്ങൾ വിഭജിക്കുകയും വർധിക്കുകയും ചെയ്യുന്നത് ജൈവ പ്രക്രിയയുടെ ഭാഗമാണ്. എന്നാൽ ശരീരത്തിന്റെ വളർച്ചയ്ക്കാവശ്യമില്ലാതെ അനിയന്ത്രിതമായി കോശങ്ങൾ വിഭജിക്കുമ്പോഴാണ് ട്യൂമറുകളുണ്ടാവുന്നത്. അനിയന്ത്രിതമായ ഇത്തരം കോശ വിഭജനത്തിനിടയാക്കുന്ന ചോദന എന്തെന്നു വ്യക്തമല്ല.

ട്യൂമറിന് രണ്ട് അടിസ്ഥാന ഘടകങ്ങളുണ്ട്. ട്യൂമർ കോശങ്ങളടങ്ങുന്ന പാരൻകൈമയും (മൃദുകല) ട്യൂമർ കോശങ്ങളുടെ വളർച്ചയെ പുഷ്ടിപ്പെടുത്തുവാൻ പര്യാപ്തമായ സ്ട്രോമയും (സന്ധാനകലകളും നാളികളും ഉള്ള ആധാരചട്ടക്കൂട്). പാരൻകൈമയാണ് ട്യൂമറിന്റെ ജീവ സ്വഭാവം നിർണയിക്കുന്നത്.

മാരക ട്യൂമറുകളാണ് കാൻസർ അഥവാ അർബുദം. ലഘു ട്യൂമറുകൾക്കും മാരക ട്യൂമറുകൾക്കും മധ്യേ സ്വഭാവമുള്ള ട്യൂമറുകളുമുണ്ട്. ഏതു കലയിലാണോ ട്യൂമർ ഉത്ഭവിക്കുന്നത് ആ ശരീരകലയേയും ട്യൂമറിന്റെ സൂക്ഷ്മ ഘടനയേയും കണക്കിലെടുത്തുകൊണ്ടുള്ള മറ്റൊരു വിഭജന (histopathological classification)വുമുണ്ട്. ശരീരത്തിന്റെ ആവരണ കല(epithelium)കളിലെ ട്യൂമറുകൾ (ഉദാ: അന്നപഥത്തിന്റെയും ഗ്രന്ഥികളുടെയും ആവരണം) ഇത്തരത്തിലുള്ളതാണ്. മറ്റൊന്ന് ശരീരാവയവങ്ങളെ ബന്ധിക്കുന്ന സന്ധാന കലകളെ(connective tissues) (ഉദാ: അസ്ഥി, തരുണാസ്ഥി, സ്നായു) ബാധിക്കുന്നട്യൂമറുകളാണ്.

ട്യൂമറിന്റെ സ്വഭാവമുള്ള ഒരു വളർച്ചയെ കോശ നാമത്തോട് 'ഓമ' ('oma') എന്ന പ്രത്യയം ചേർത്താണ് വ്യവഹരിക്കാറുള്ളത്. ആവരണ കലകളിലെ ലഘു ട്യൂമറുകളെ പാപ്പിലോമ (papilloma) എന്നും ഗ്രന്ഥികളിലെ ലഘു ട്യൂമറുകളെ അഡിനോമ (adenoma) എന്നും പറയുന്നു. ആവരണ കലകളിലെ എല്ലാ മാരക ട്യൂമറുകളും കാർസിനോമ (carcinoma) ആണ്. സന്ധാനകലകളിലെ ലഘുട്യൂമറുകൾക്ക് കോശനാമത്തോടൊപ്പം 'ഓമ' എന്ന പ്രത്യയം നൽകുമ്പോൾ (ഉദാ: തന്തുകലകളിലെ ഫൈബ്രോമ, തരുണാസ്ഥിയിലെ കോൺഡ്രോമ) മാരകട്യൂമറുകൾ കോശനാമത്തോടൊപ്പം സാർകോമ എന്നുകൂടി ചേർത്താണ് അറിയപ്പെടുന്നത്. ഉദാ: ഫൈബ്രോ സാർകോമ, കോൺഡ്രോ സാർകോമ. ചില ട്യൂമറുകളിൽ (ഉദാ: അണ്ഡാശയത്തിലും വൃഷണത്തിലും ഉണ്ടാവുന്ന ട്യൂമറുകളിൽ) അസ്ഥി, പേശി, ഗ്രന്ഥി, ആവരണകല എന്നിങ്ങനെ പലതരം കോശങ്ങളുണ്ട്. ഇങ്ങനെ വിവിധ തരത്തിൽ കലകളുള്ള ട്യൂമറുകളെ പരാമർശിക്കാൻ കോൺഡ്രോ മിക്സോ - ഫൈബ്രോ സാർകോമ പോലെയുള്ള സംയുക്ത പദങ്ങളാണ്.

ട്യൂമറുകൾ എല്ലാം തന്നെ അവയുടെ മാതൃകലകളേക്കാൾ വേഗത്തിലാണ് വിഭജിക്കുന്നത്. മാരക ട്യൂമറുകളെയപേക്ഷിച്ച് ലഘുട്യൂമറുകളുടെ വളർച്ച പൊതുവേ മെല്ലെയായിരിക്കും. ലഘു ട്യൂമർ കോശങ്ങൾ പൂർണമായും വ്യാവർത്തനം (differentiated) ചെയ്തവയാണ്. അതായത് അവയുടെ ഘടന യും വലിപ്പവും പ്രവർത്തനവും സാധാരണ കോശങ്ങളുടേതു തന്നെയായിരിക്കും. അസംഖ്യം അവികസിത കോശങ്ങൾ ഉണ്ടാവുന്ന വിധത്തിലുള്ള ത്വരിതമായ കോശ പ്രവൃദ്ധി (cell proliferation) ഇവയിൽ ഉണ്ടാകുന്നില്ല; സ്ട്രോമയുടെ പ്രവൃദ്ധി നിരക്കും തുല്യമായിരിക്കും. അതിനാൽ രക്തസ്രാവവും കോശ മൃതിയും ഇത്തരം ട്യൂമറുകളിൽ സാധാരണ സംഭവിക്കാറില്ല. തന്തുകലകൾ കൊണ്ടുള്ള ഒരു ആവരണം ലഘു ട്യൂമറുകൾക്കുള്ളതു കൊണ്ട് അവ സമീപ കലകളിലേക്ക് വ്യാപിക്കുന്നില്ല. എന്നാൽ ലഘു ട്യൂമറുകളുടെ പ്രഭാവം രണ്ടു വിധത്തിലാണ് അനുഭവപ്പെടുന്നത്. ട്യൂമർ വളരുന്നതിനനുസരിച്ച് സമീപാവയവങ്ങളുടെ മേൽ അതു സമ്മർദം ചെലുത്തുന്നു. ഇതുമൂലം അവയവങ്ങൾ സങ്കോചിക്കാനും രന്ധ്രങ്ങൾ അടയുവാനും ഇടയാകുന്നു. ഗ്രന്ഥികളുടെ ആവരണ കലയിലുണ്ടാവുന്ന ലഘു ട്യൂമറുകൾ ഹോർമോണുകളുടെ ഉത്പാദനത്തിൽ വ്യതിയാനം വരുത്താറുണ്ട്. ലഘു ട്യൂമറുകൾ പൂർണമായും വിജയകരമായും നീക്കം ചെയ്യാൻ മിക്കവാറും സാധിക്കും. 

മാരകമായ അർബുദ ട്യൂമറുകൾ ശീഘ്രഗതിയിലാണ് വളരുന്നത്. മറ്റു കോശങ്ങളിലേക്ക് അവ വളരെ വേഗത്തിൽ വ്യാപിക്കുന്നു. അർബുദ കോശങ്ങൾ പൂർണമായും വ്യാവർത്തനം ചെയ്തവയല്ല. ഇത്തരം അവികസിത കോശങ്ങൾ (anaplastic cells)ക്ക് ഇരുണ്ട നിറവും അസാമാന്യ വലിപ്പവും ഉണ്ടായിരിക്കും. ഇവയുടെ കോശകേന്ദ്രം വലുതും ക്രമരഹിതവുമായിരിക്കും. രക്തസ്രാവമുണ്ടാകുന്നതും കോശങ്ങൾ മൃതമാവുന്നതും സാധാരണമാണ്. അർബുദ ട്യൂമറുകൾ പൂർണമായും ആവരണം ചെയ്യപ്പെടാത്തതിനാൽ അവ സമീപ കലകളിലേക്ക് വ്യാപിക്കുന്നു. മാത്രമല്ല, ശാഖാചംക്രമണവും (metastasis) നടക്കുന്നു. അതായത് ട്യൂമറിന്റെ ചെറു ഭാഗങ്ങൾ വേർപെട്ട് രക്തത്തിലൂടെയും ലസികയിലൂടെയും വിദൂര ശരീര ഭാഗങ്ങളിലേക്ക് വ്യാപിക്കുന്നു. സമീപത്തുള്ള രക്ത ധമനികളിൽ നിന്ന് പോഷണം നേടുന്ന ഈ അനുജാത ട്യൂമറുകൾ പ്രഥമ ട്യൂമറിൽ നിന്ന് വ്യതിരിക്തമായി വളരുന്നു. പിന്നീട് ഇവ സ്വന്തം രക്തചംക്രമണ സംവിധാനങ്ങൾ (സ്ട്രോമ) വികസിപ്പിക്കുന്നു. അർബുദ ട്യൂമറുകൾ പൂർണമായും നീക്കം ചെയ്യാൻ താരതമ്യേന പ്രാരംഭ ഘട്ടങ്ങളിലേ സാധിക്കുകയുള്ളു. 

കോശങ്ങളുടെ സന്തുലിതാവസ്ഥ പരിപാലിക്കുന്ന സംവിധാനങ്ങളുടെ (കോശ പ്രവൃദ്ധി, വ്യാവർത്തനം, ഗുണധർമങ്ങൾ എന്നിവ നിയന്ത്രിക്കുന്ന ആഭ്യന്തരവും ബാഹ്യവുമായ കോശഘടകങ്ങളുടെ) അഭാവമാണ് ട്യൂമർ കോശങ്ങളുണ്ടാവുന്നതിനു കാരണം. ഈ പ്രക്രിയകളെ നിയന്ത്രിക്കുന്ന ജീനുകളിലുണ്ടാവുന്ന ഉൽപരിവർത്തന (mutation)മാണ് അസന്തുലിതാവസ്ഥയ്ക്ക് കാരണമാകുന്നത്. തത്ഫലമായി സാമാന്യ കോശഘടന, സംവിധാനം, ഗുണധർമം എന്നിവയൊക്കെ നഷ്ടമാവുന്നു. കോശപ്രതലത്തിലുള്ള ആസഞ്ജന ഗ്രാഹികൾ (adhesion receptors) എന്ന തന്മാത്രകളാണ് കോശങ്ങൾ തമ്മിൽ പറ്റിപിടിപ്പിക്കുന്നതും കോശഘടനയും മറ്റും നിയന്ത്രിക്കുന്ന സിഗ്നലുകൾ കോശത്തിനക ത്തേക്ക് അയക്കുന്നതും. അർബുദ കോശങ്ങളിൽ ആസഞ്ജന ഗ്രാഹികൾ നിഷ്ക്രിയമാകുന്നതുമൂലം ട്യൂമറിൽ നിന്ന് കോശങ്ങൾ വേർപെടുന്നു. പിന്നീട് രക്തത്തിലൂടെയോ ലസികയിലൂടെയോ ഉള്ള സഞ്ചാരമധ്യേ ആസഞ്ജന ഗ്രാഹികൾ വീണ്ടും പ്രവർത്തനക്ഷമമാകുകയും കോശങ്ങൾ ശരീരത്തിന്റെ മറ്റെവിടെയെങ്കിലും പറ്റിച്ചേരുകയും ചെയ്യുന്നു. ഇങ്ങനെയാണ് അർബുദ കോശങ്ങളുടെ ശാഖാചംക്രമണം സംഭവിക്കുന്നത്. അർബുദ ട്യൂമറുകൾ വ്യാപിക്കുന്നതിനു ചില എൻസൈമുകളുടെ പ്രവർത്തനവും ഒരു പ്രധാന ഘടകമാണ്. ആവരണകലകൾക്കുള്ളിലേയ്ക്ക് ട്യൂമറുകൾക്ക് സംക്രമിക്കാൻ ഈ കലകൾ ലയിപ്പിക്കുന്ന എൻസൈമുകൾ ആവശ്യമാണ്. ട്യൂമർ കോശങ്ങൾ തന്നെ സ്രവിക്കുന്ന മെട്രിക്സ് മെറ്റാലോ പ്രോട്ടിനേസ് എന്ന എൻസൈം ഇത്തരത്തിലുള്ളതാണ്. കോശങ്ങളുടെ വളർച്ചാ ഘടകമായ പോളിപെപ്റ്റൈഡുകൾ സാധാരണ കോശ ബാഹ്യമായി ഉത്പാദിപ്പിക്കപ്പെട്ട ശേഷം കോശപ്രതലത്തിൽ ബന്ധിപ്പിക്കപ്പെടുകയാണ് ചെയ്യുന്നത്. എന്നാൽ ട്യൂമർ കോശങ്ങളാകട്ടെ വളർച്ചാഘടകത്തെ സ്വയം ഉത്പാദിപ്പിക്കുന്നതു മൂലം നിരന്തര വളർച്ചയ്ക്കും പ്രവൃദ്ധിക്കും വിധേയമാകുന്നു. മാത്രമല്ല വളർച്ചയെ തടസ്സപ്പെടുത്തുന്ന ജീനുകൾ ട്യൂമർ കോശങ്ങളിൽ കാണുകയുമില്ല.

ട്യൂമറിന്റെ ഉദ്ഭവം, വികാസം, വൃദ്ധി, അർബുദരൂപം ആർജിക്കൽ, ശാഖാ ചംക്രമണം എന്നിവയൊക്കെ കൃത്യമായ കോശ സാഹചര്യങ്ങളിൽ സംഭവിക്കുന്ന പടിപടിയായുള്ള പ്രക്രിയകളാണ്. ഈ പ്രക്രിയകളെ അനുകൂലമായ വിധത്തിൽ വ്യതിചലിപ്പിക്കുക വഴി അർബുദ ചികിത്സയിൽ വിപ്ളവകരമായ മാറ്റങ്ങൾ സാധ്യമാകും. നോ: അർബുദം 



</doc>
<doc id="183804" url="https://ml.wikipedia.org/wiki?curid=183804" title="ഫാത്തിമ മാതാ നാഷണൽ കോളേജ്">
ഫാത്തിമ മാതാ നാഷണൽ കോളേജ്

കേരളത്തിലെ പ്രമുഖ കലാലയങ്ങളിലൊന്നാണ് കൊല്ലം നഗരത്തിൽ സ്ഥിതി ചെയ്യുന്ന ഫാത്തിമ മാതാ നാഷണൽ കോളേജ്. കേരള സർ‌വകലാശാലയുടെ കീഴിലുള്ള ഈ കലാലയം റോമൻ കത്തോലിക്ക സഭയുടെ കൊല്ലം രൂപതയുടെ മേൽനോട്ടത്തിൽ പ്രവർത്തിക്കുന്നു. കൊല്ലം ജില്ലയിൽ നാക് അംഗീകാരം നേടിയ ആദ്യ കലാലയമാണിത്. 

കൊല്ലം രൂപതയുടെ ആദ്യ തദ്ദേശീയ ബിഷപ്പായിരുന്ന ഡോ. ജെറോം.എം. ഫെർണാണ്ടസ് 1951-ൽ ഈ കലാലയത്തിന് തുടക്കമിട്ടു. 1952 ഡിസംബർ 29-ന് ഇന്ത്യയിലെ പേപ്പൽ പ്രതിനിധിയായിരുന്ന കർദ്ദിനാൾ നോർമൻ തോമസ് ഔദ്യോഗിക ഉദ്ഘാടനം നിർവ്വഹിച്ചു. സാമ്പത്തിക ശാസ്ത്രം, കൊമേഴ്സ്, ജന്തുശാസ്ത്രം എന്നീ ബിരുദകോഴ്സുകളുടെ ആരംഭത്തോടെ ഫസ്റ്റ് ഗ്രേഡ് കോളേജ് സ്ഥാനത്തേക്കുയർന്നു. തുടർന്ന് സസ്യശാസ്ത്രം,രസതന്ത്രം, ഗണിതശാസ്ത്രം, ഊർജ്ജതന്ത്രം എന്നിവയുടെയും ബിരുദകോഴ്സുകളും ആരംഭിച്ചു.

1961-ൽ ജന്തുശാസ്ത്രം, കൊമേഴ്സ് എന്നിവയുടെ ബിരുദാനന്തര ബിരുദ കോഴ്സുകളും 1964, 1965 വർഷങ്ങളിൽ ഊർജ്ജതന്ത്രം, ജന്തുശാസ്ത്രം, സാമ്പത്തികശാസ്ത്രം, ഇംഗ്ലീഷ് എന്നീ ബിരുദാനന്തര ബിരുദങ്ങളും ആരംഭിച്ചു. 1993-ൽ പോളിമർ കെമിസ്ട്രിയിൽ ബിരുദ പഠനം ആരംഭിച്ചപ്പോൾ ഈ സൗകര്യം ലഭ്യമായ കേരള സർവ്വകലാശാലയിലെ ആദ്യ കലാലയമായിരുന്നു ഫാത്തിമ മാതാ കോളേജ്. തുടർന്നുള്ള വർഷങ്ങളിൽ രസതന്ത്രം, ഗണിതശാസ്ത്രം, മലയാളം തുടങ്ങിയ വിഷയങ്ങളിലും ബിരുദാനന്തര ബിരുദ കോഴ്സുകൾ ആരംഭിച്ചു. 2001-ൽ നാക് അംഗീകാരം നേടി. 2004-ൽ എം.എസ്.സി കമ്പ്യൂട്ടർ സയൻസ്, എം.ബി.എ പഠനസൗകര്യങ്ങളും ആരംഭിച്ചു.

ഇപ്പോൾ ഈ കോളേജിൽ 11 ബിരുദ, 9 ബിരുദാനന്തര ബിരുദ, 4 ഗവേഷണ കോഴ്സുകൾക്ക് പുറമേ 12 തൊഴിലധിഷ്ഠിത സ്വാശ്രയ കോഴ്സുകളും നടത്തപ്പെടുന്നു.പാഠ്യേതര മേഖലയിലും മികവു പുലർത്തുന്ന ഈ കലാലയത്തിൽ രാജ്യാന്തര നിലവാരത്തിലുള്ള ഹോക്കി, ഫുട്‌ബോൾ, ബാസ്‌ക്കറ്റ് ബോൾ സ്റ്റേഡിയങ്ങളുണ്ട്.

അധ്യാപകരുടെ നേതൃത്വത്തിലുള്ള 'ഫാത്തിമ റിസേർച്ച് ജേണൽ' 2001 മുതലുള്ള പ്രതിവർഷപ്രസിദ്ധീകരണമാണ്. ഇംഗ്ലീഷ് വിഭാഗത്തിൽ നിന്ന് 'വിഷൻ' മലയാള വിഭാഗത്തിൽ നിന്ന് 'കലിക' എന്നീ മാസികകൾ വിദ്യാർത്ഥികളുടെ നേതൃത്വത്തിലുള്ള പ്രസിദ്ധീകരണങ്ങളാണ്.


</doc>
<doc id="183808" url="https://ml.wikipedia.org/wiki?curid=183808" title="ശ്രീ നാരായണ കോളേജ്, കൊല്ലം">
ശ്രീ നാരായണ കോളേജ്, കൊല്ലം

കേരളത്തിലെ പ്രമുഖ കലാലയങ്ങളിലൊന്നാണ് കൊല്ലം നഗരത്തിൽ സ്ഥിതി ചെയ്യുന്ന എസ്.എൻ. കോളേജ് എന്ന ചുരുക്കപ്പേരിലറിയപ്പെടുന്ന ശ്രീ നാരായണ കോളേജ്. കേരള സർവകലാശാലയുടെ കീഴിലുള്ള ഈ സ്ഥാപനം ശ്രീ നാരായണ ട്രസ്റ്റിന്റെ മേൽനോട്ടത്തിലുള്ളതാണ്. കേരളത്തിലാദ്യമായി ബിരുദാനന്തര ബിരുദ കോഴ്സ് ആരംഭിക്കുന്നത് ഈ കലാലയത്തിലാണ്.

പ്രമുഖ സാമൂഹിക പരിഷ്‌കർത്താവായിരുന്നു ശ്രീ നാരായണ ഗുരുവിന്റെ പേരിൽ 1948-ൽ എസ്.എൻ.ഡി.പി യോഗം ആരംഭിച്ചതാണ് ഈ വിദ്യാഭ്യാസ സ്ഥാപനം. ഇന്റർമീഡിയറ്റ് തരത്തിലുള്ള 505 വിദ്യാർത്ഥികളുമായി തുടക്കം കുറിച്ച ഈ കലാലയം തൊട്ടടുത്ത വർഷം തന്നെ ബിരുദ കോളേജായി ഉയർത്തപ്പെട്ടു. 1957-ൽ ബിരുദാനന്തര ബിരുദ കോഴ്സുകളും ആരംഭിച്ചു.

ഇപ്പോൾ ഈ കലാലയത്തിൽ 17 ബിരുദ, 13 ബിരുദാനന്തര ബിരുദ കോഴ്സുകളും നടത്തപ്പെടുന്നു. ബിരുദാനന്തര ബിരുദ കോഴ്സുകളുള്ള വകുപുകളിൽ എട്ടെണ്ണ്ം അംഗീകൃത ഗവേഷണ കേന്ദ്രങ്ങളായി അംഗീകരിച്ചിരിക്കുന്നു. ഇതിനു പുറമേ പി.ജി. ഡിപ്ലോമ കോഴ്സുകളും സർട്ടിഫിക്കേറ്റ് കോഴ്സുകളും നടത്തപ്പെടുന്നുണ്ട്. കേരള സർവകലാശാലയുടെ വിദൂര പഠന കോഴ്സുകൾക്കും ഇഗ്നൗ പഠനങ്ങൾക്കുമുള്ള സൗകര്യങ്ങളും നിലവിലുണ്ട്.


</doc>
<doc id="183814" url="https://ml.wikipedia.org/wiki?curid=183814" title="റോൾസ്-റോയ്സ് ലിമിറ്റഡ്">
റോൾസ്-റോയ്സ് ലിമിറ്റഡ്

റോൾസ് റോയ്സ് എന്ന കമ്പനി 1906ൽ രൂപം കൊണ്ടു.1973ൽ ഇത് റോൾസ് റോയ്സ് plc എന്നും,റോൾസ് റോയ്സ് മോട്ടോഴ്സ് എന്നും രണ്ടായി പിരിഞ്ഞു. ഇന്ന് ലോകത്തുളള ആഡംബര കാറുകളുടെ രാജാവായാണ് റോൾസ് റോയ്സ് അറിയപ്പെടുന്നത്.
റോൾസ് റോയ്സ് ഫാൻറം,റോൾസ് റോയ്സ് ഗോസ്ട് എന്നിവയാണ് റോൾസ് റോയ്സിന്റെ പ്രശസ്ത മോഡലുകൾ.



</doc>
<doc id="183820" url="https://ml.wikipedia.org/wiki?curid=183820" title="ക്വാണ്ടം ജിസ്">
ക്വാണ്ടം ജിസ്

സ്വതന്ത്ര ഭൂവിവര സോഫ്റ്റ്​വെയറുകളിൽ പ്രധാനപ്പെട്ടതാണ് ക്വാണ്ടം ജി. ഐ.​എസ്. ഭൂപടം നിർമ്മാണം മാത്രമല്ല, ഭൂപടങ്ങൾ പ്രദർശിപ്പിക്കുക, നവീകരിക്കുക, പുതിയവ സൃഷ്ടിക്കുക, ഭൂവിവര വ്യവസ്ഥയിൽ ലഭ്യമായ വിവരങ്ങൾ (രണ്ട് സ്ഥലങ്ങൾ തമ്മിലുള്ള അകലം, സ്ഥലങ്ങളുടെ വിസ്തീർണം, കൃഷിയിടങ്ങളുടെ അവസ്ഥ മുതലായവ) വിശകലനം ചെയ്യുക, നമ്മുടെ ആവശ്യത്തിനനുസരിച്ച് വിശകലനം ചെയ്ത വിവരങ്ങളെ പട്ടികാ രൂപത്തിലോ ഭൂപട രൂപത്തിലോ നൽകുക തുടങ്ങി നിരവധി പ്രവർത്തനങ്ങൾ എളുപ്പത്തിൽ ചെയ്യുന്നതിന് ഈ സോഫ്റ്റു​വെയർ സഹായിക്കുന്നു.




</doc>
<doc id="183821" url="https://ml.wikipedia.org/wiki?curid=183821" title="ട്രാൻസിൽവേനിയ">
ട്രാൻസിൽവേനിയ

ഹംഗേറിയൻ അതിർത്തിക്ക് സമീപമുള്ള റുമേനിയൻ ഭൂപ്രദേശമാണ് ട്രാൻസിൽവേനിയ. കർപ്പാത്തിയൻ പർവതനിരകളുടെ ഭാഗമായ ട്രാൻസിൽവേനിയൻ ആൽപ്സിനാൽ ചുറ്റപ്പെട്ടുകിടക്കുന്ന ഒരു ഉന്നത പർവതപ്രദേശമാണിത്. ട്രാൻസിൽവേനിയയെ, റുമേനിയയുടെ മറ്റു ഭാഗങ്ങളിൽനിന്ന് വേർതിരിക്കുന്ന ട്രാൻസിൽവേനിയൻ ആൽപ്സ് ഈ ഭൂപ്രദേശത്തെ ഒരു കോട്ടമതിൽപോലെ വലയം ചെയ്തിരിക്കുന്നു. തെക്ക് റ്റിർനാവ (Tirnava) പീഠഭൂമിയും വടക്ക് സോമെസ് (Somes) പീഠഭൂമിയും സ്ഥിതിചെയ്യുന്നു. മ്യൂറെസ് (Mures), ബിഷ്ട്രിറ്റ (Bistrita), ക്രിസ് (Cris), ഡാന്യൂബ് (Danube) എന്നിവയാണ് പ്രധാന നദികൾ. വിസ്തൃതി: 100,000 ച.കി.മീ. റുമേനിയൻ വംശജരാണ് ജനസംഖ്യയിൽ ഭൂരിഭാഗവും. "മഗ്യാർസ്" (Magyars) വിഭാഗമാണ് ഏറ്റവും വലിയ വംശീയ ന്യൂനപക്ഷം.

കൃഷിയാണ് ജനങ്ങളുടെ പ്രധാന ഉപജീവനമാർഗം. വിവിധയിനം ധാന്യങ്ങൾ, കിഴങ്ങുവർഗങ്ങൾ എന്നിവക്ക് പുറമേ പുകയിലയും ഇവിടെ കൃഷിചെയ്യുന്നുണ്ട്. ഉരുളക്കിഴങ്ങ്, നെല്ല്, ബീൻസ്, ചോളം എന്നിവയാണ് താഴ്വരപ്രദേശങ്ങളിലെ മുഖ്യവിളകൾ. കന്നുകാലി വളർത്തലും പ്രധാനം തന്നെ. ട്രാൻസിൽവേനിയയിലെ ഉന്നതസമതലപ്രദേശങ്ങളും പുൽമേടുകളും കന്നുകാലിവളർത്തലിനും പരിപാലനത്തിനും സഹായകമാണ്.

റുമേനിയയിലെ ഒരു പ്രധാന കാർഷികോത്പാദന മേഖലയായിരുന്ന ട്രാൻസിൽവേനിയ, രണ്ടാം ലോകയുദ്ധത്തോടെ ഒരു വ്യാവസായിക വിപണന കേന്ദ്രമായി വികസിപ്പിച്ചു. വൻതോതിലുള്ള ധാതുനിക്ഷേപങ്ങളുടെ കണ്ടെത്തലും ചൂഷണവുമാണ് ട്രാൻസിൽവേനിയയെ ദ്രുതഗതിയിലുള്ള വ്യാവസായികവിപ്ലവത്തിലേയ്ക്കു നയിച്ചത്. ഇരുമ്പ്, ലെഡ്, ലിഗ്നൈറ്റ്, മാംഗനീസ്, സൾഫർ, സ്വർണം, ഉപ്പ് തുടങ്ങിയ ഖനിജങ്ങൾക്കു പുറമേ പ്രകൃതിവാതകവും ഇവിടെനിന്ന് ഖനനം ചെയ്യുന്നു. നിരവധി ഇരുമ്പ്- ഉരുക്കു വ്യവസായശാലകളും ഇവിടെ പ്രവർത്തിക്കുന്നുണ്ട്.

ഭരണ സൗകര്യാർഥം ട്രാൻസിൽവേനിയയെ ഏഴ് മേഖലകളായി വിഭജിച്ചിരിക്കുന്നു. 
ക്ലൂജ് നപോകയാണ് (Cluj-Napoca) പ്രധാന നഗരം.

ആദ്യകാലത്ത് ഡാഷിയ (Dacia) എന്ന പേരിലറിയപ്പെട്ടിരുന്ന ട്രാൻസിൽവേനിയ എ.ഡി. 106-ൽ റോമിന്റെ പ്രവിശ്യയായി മാറി. റോമൻ കാലഘട്ടത്തിനുശേഷം (271) നിരവധി നാടോടി വർഗങ്ങൾ ഇവിടെ ഭരണം നടത്തിയിട്ടുണ്ട്. 9-ആം നൂറ്റാണ്ടിന്റെ ഒടുവിൽ ഹംഗറിക്കാരായ മാഗ്യാർ വംശജർ ട്രാൻസിൽവേനിയയിൽ എത്തുകയും തുടർന്ന് 1003-ൽ സ്റ്റീഫൻ ഒന്നാമൻ ട്രാൻസിൽവേനിയയെ ഹംഗറിയുടെ ഭാഗമാക്കി മാറ്റുകയും ചെയ്തു. 15-ആം നൂറ്റാണ്ടുവരെ ഈ നില തുടർന്നു. 16-ആം നൂറ്റാണ്ടിലെ തുർക്കികളുടെ ഹംഗറി ആക്രമണത്തെത്തുടർന്ന് ട്രാൻസിൽവേനിയ ഹംഗറിയുടെ ഭരണത്തിൽനിന്നും വിട്ടുമാറി. തുർക്കിയിലെ ഓട്ടോമാൻ സാമ്രാജ്യത്തിനു കീഴിലെ ആഭ്യന്തര ഭരണസ്വാതന്ത്ര്യമുള്ള പ്രദേശമായി ഇത് കുറേക്കാലം നിലനിന്നു. 17-ആം നൂറ്റാണ്ടിൽ ട്രാൻസിൽവേനിയയിൽ അഭിവൃദ്ധിയുടെ കാലമായിരുന്നു. 17-ആം നൂറ്റാണ്ടിന്റെ രണ്ടാം പകുതിയിൽ കാർലോവിറ്റ്സ് സന്ധിയിലൂടെ (1699) ട്രാൻസിൽവേനിയ ഹാപ്സ്ബർഗുകളുടെ ഭരണത്തിലായി. അടുത്ത നൂറ്റാണ്ടായപ്പോഴേക്കും ഹംഗറിയുമായി ചേരാനുള്ള താത്പര്യം ട്രാൻസിൽവേനിയയിലെ ഒരു വിഭാഗം പ്രകടിപ്പിക്കുകയുണ്ടായി. തുടർന്ന് ആസ്ട്രിയ-ഹംഗറി സംയുക്തഭരണം നിലവിൽ വന്നതോടെ (1867) ട്രാൻസിൽവേനിയ ഹംഗറിയുടെ ഭാഗമായി മാറുകയും ചെയ്തു. 19-ആം നൂറ്റാണ്ടിന്റെ അന്ത്യത്തോടെ ട്രാൻസിൽവേനിയയിൽ റുമേനിയൻ ദേശീയതയുടെ മുന്നേറ്റം ശക്തമായി. ഒന്നാം ലോകയുദ്ധാനന്തരം ട്രിയനൻ ഉടമ്പടിയിലൂടെ (1920) ട്രാൻസിൽ വേനിയ റുമേനിയയുടെ ഭാഗമായിത്തീർന്നു. ഹംഗറി ഈ തീരുമാനത്തിനെതിരായിരുന്നു. ഇരു ദേശീയതകളും (ഹംഗറി, റുമേനിയ) തമ്മിൽ സ്പർധ നിലനിൽക്കാനും ഇത് കാരണമായി. രണ്ടാം ലോകയുദ്ധകാലത്ത് അച്ചുതുണ്ട് ശക്തികൾ 1940-ൽ ട്രാൻസിൽവേനിയയുടെ മൂന്നിൽ രണ്ടോളം ഭാഗം ഹംഗറിക്കു നൽകി. എങ്കിലും യുദ്ധാനന്തരം ഇത് റുമേനിയയ്ക്കു തിരിച്ചുകിട്ടി. 1947 ഫെബ്രുവരിയിൽ ട്രാൻസിൽവേനിയ റുമേനിയയുടെ ഭാഗമായി രൂപാന്തരപ്പെട്ടു. 1980-കളുടെ അവസാനം ഇവിടെ ഹംഗേറിയൻ - റുമേനിയൻ വംശീയകലാപങ്ങളും ഉണ്ടായിട്ടുണ്ട്.



</doc>
<doc id="183838" url="https://ml.wikipedia.org/wiki?curid=183838" title="ജനിതകമാറ്റം വരുത്തിയ വിളകൾ">
ജനിതകമാറ്റം വരുത്തിയ വിളകൾ

ജീനുകളിൽ മാറ്റം വരുത്തി സൃഷ്ടിക്കപ്പെട്ട അത്യുത്പാദനശേഷിയും ഗുണമേന്മയും രോഗപ്രതിരോധശക്തിയും ഉള്ള വിളസസ്യങ്ങളാണ് ട്രാൻസ്ജീനിക് സസ്യങ്ങൾ. ഇത്തരത്തിൽ മാറ്റപ്പെടുന്ന ജീനുകൾ "ട്രാൻസ്ജീനുകളെ"ന്നും ഇവയെ വഹിക്കുന്ന സസ്യങ്ങൾ ട്രാൻസ്ജീനിക് സസ്യങ്ങൾ എന്നും അറിയപ്പെടുന്നു. രണ്ടു വ്യത്യസ്ത ഇനങ്ങൾ തമ്മിൽ സങ്കരണം (hybridization) നടത്തിയാൽ, അതിന്റെ ഒന്നാം തലമുറയിലെ സസ്യങ്ങൾ സങ്കരവീര്യം (hybrid vigour) പ്രകടിപ്പിക്കുകയും വിളവിലും ചില പ്രത്യേകസ്വഭാവങ്ങളിലും മെച്ചപ്പെട്ട പ്രകടനം കാഴ്ച വയ്ക്കുകയും ചെയ്യും. രണ്ടു വ്യത്യസ്ത ഇനങ്ങളിലേയോ സ്പീഷീസിലേയോ സ്വഭാവ സവിശേഷതകൾ സംയോജിപ്പിക്കണമെങ്കിൽ അവ തമ്മിൽ സങ്കരണം നടത്തുകയായിരുന്നു അടുത്തകാലം വരെ നിലവിലുണ്ടായിരുന്ന പ്രജനനരീതി. എന്നാൽ ഈ രീതിയെ ആശ്രയിക്കുമ്പോൾ അനുയോജ്യമായ സ്വഭാവങ്ങൾക്കൊപ്പം അഭികാമ്യമല്ലാത്ത സ്വഭാവങ്ങളും സങ്കര സന്തതികളിലേക്കു പ്രവേശിക്കുന്നു. ഉദാഹരണമായി ഒരു വന്യഇനത്തിനുള്ള രോഗപ്രതിരോധശേഷി എന്ന സ്വഭാവസവിശേഷത കൃഷിചെയ്യപ്പെടുന്ന ഇനത്തിലേക്കു മാറ്റുവാൻ ആ സ്പീഷീസുമായി സങ്കരണം നടത്തുമ്പോൾ രോഗപ്രതിരോധശേഷിയോടൊപ്പം അഭികാമ്യമല്ലാത്ത മറ്റു വന്യസ്വഭാവങ്ങളും കടന്നുകൂടാനിടയുണ്ട്.

ജൈവസാങ്കേതികവിദ്യയിൽ അടുത്തകാലത്തുണ്ടായ പുരോഗതി ഇത്തരത്തിലുള്ള ഒട്ടേറെ പ്രശ്നങ്ങൾക്ക് ഒരു പരിധിവരെ പരിഹാരം കാണാൻ സഹായകമായിട്ടുണ്ട്. DNA പുനഃസംയോജിത സാങ്കേതികവിദ്യ (Dna recombinant technology) യുടെ വളർച്ച പ്രത്യേക സ്വഭാവങ്ങൾക്കു നിദാനമായ ജീനുകൾ (DNA sequences) വേർതിരിച്ചെടുക്കുവാനും അവ ആതിഥേയ സസ്യത്തിൽ സംയോജിപ്പിച്ച് ആ ജീനിന്റെ സ്വഭാവം പ്രകടമാക്കുവാനും ഉള്ള സാധ്യതകൾ വർധിപ്പിച്ചു. 

ഇത്തരത്തിലുള്ള ജൈവസാങ്കേതികവിദ്യ വളരെ സങ്കീർണമാണെങ്കിലും അനുയോജ്യമായ ജീനുകൾക്കു മാത്രം മാറ്റം വരുത്തിയാൽ മതി എന്നുള്ളത് ഒരുനേട്ടം തന്നെയാണ്. സസ്യങ്ങളിൽ നിന്നു മാത്രമല്ല മൃഗങ്ങളിൽ നിന്നും സൂക്ഷ്മജീവികളിൽ നിന്നുപോലും ഇത്തരത്തിൽ ജീനുകൾ കൈമാറ്റം ചെയ്യപ്പെടാമെന്നുള്ളതും ഈ പ്രവിധിയുടെ പ്രത്യേകതയാണ്. ഇത്തരത്തിൽ കാർഷികവിളകളിൽ സ്വഭാവ വൈശിഷ്ട്യമുള്ള ഇനങ്ങൾ വികസിപ്പിച്ചെടുക്കാൻ ജൈവസാങ്കേതികവിദ്യ ഏറെ സഹായകമായിട്ടുണ്ട്. പുകയിലച്ചെടിയിലാണ് ആദ്യമായി ഈ രീതിയിലുള്ള ജീൻ കൈമാറ്റം സാധ്യമായത്. അഗ്രോബാക്ടീരിയം എന്ന വെക്ടറിന്റെ സഹായത്താലാണ് ഇത് വിജയിച്ചത്. ഇതേ തുടർന്ന് ധാന്യവിളകളിലും പച്ചക്കറി വിളകളിലും ഫലവർഗങ്ങളിലും ട്രാൻസ്ജീനിക് സസ്യങ്ങൾ ഉത്പാദിപ്പിക്കപ്പെട്ടിട്ടുണ്ട്.

രോഗങ്ങൾക്കു മാത്രമല്ല, കീടങ്ങൾക്കും കളനാശിനികൾക്കും വരെ പ്രതിരോധശേഷിയുള്ള ട്രാൻസ്ജീനിക് സസ്യങ്ങൾ വികസിപ്പിച്ച് ഉത്പാദനക്ഷമത വർധിപ്പിക്കുവാനുള്ള ശ്രമങ്ങൾ നടന്നുവരുന്നു. ചിലയിനങ്ങളിൽ നടത്തിയ ഇത്തരം ഗവേഷണങ്ങൾ ഫലപ്രദമായിട്ടുമുണ്ട്.

കീടങ്ങൾക്കെതിരെ പ്രതിരോധശേഷിയുള്ള ഒരു പ്രോട്ടീൻ ബാസില്ലസ് തുറിഞ്ചിയൻസിസ് (Bacillus thuringiensis) എന്നയിനം ബാക്ടീരിയ ഉത്പാദിപ്പിക്കുന്നതായി കണ്ടെത്തിയിട്ടുണ്ട്. ഈ പ്രോട്ടീൻ ഉത്പാദിപ്പിക്കുന്ന Bt ടോക്സിൻ ജീൻ (Bt toxin Gene) വിജയകരമായി കാർഷികവിളകളിലേക്കു കൈമാറ്റം ചെയ്യുവാനും ശാസ്ത്രകാരന്മാർക്കു കഴിഞ്ഞു. ഇത്തരത്തിലുള്ള ട്രാൻസ്ജീനിക് സസ്യങ്ങൾക്ക് ലെപ്പിഡോപ്റ്റീറ (Lepidoptera) വിഭാഗത്തിൽപ്പെടുന്ന കീടങ്ങൾക്ക് എതിരെ പ്രതിരോധശേഷിയുള്ളതാണെന്ന് തെളിയിക്കപ്പെട്ടിട്ടുമുണ്ട്.

വൈറസ്, ബാക്ടീരിയ, കുമിൾ തുടങ്ങിയവ മൂലമുണ്ടാകുന്ന രോഗങ്ങൾക്കും എതിരെ പ്രതിരോധശക്തി നൽകുന്ന ജീനുകളെ കണ്ടെത്തി അവ കാർഷിക വിളകളിലേക്ക് മാറ്റി ജനിതക പരിവർത്തനം (genetically modified) വരുത്തിയ ട്രാൻസ്ജീനിക് സസ്യങ്ങൾ സൃഷ്ടിച്ചെടുക്കാനുള്ള ശ്രമങ്ങൾ ഏതാണ്ടൊക്കെ വിജയത്തിലെത്തിക്കഴിഞ്ഞിരിക്കുന്നു.

ഇന്ത്യയിൽ ഇന്ത്യൻ കൗൺസിൽ ഒഫ് ആഗ്രിക്കൾച്ചറൽ റിസർച്ച് (ICAR), കൗൺസിൽ ഒഫ് സയന്റിഫിക് ആൻഡ് ഇൻഡസ്ട്രിയൽ റിസർച്ച് (CSIR) തുടങ്ങിയ ഗവേഷണസ്ഥാപനങ്ങൾ വിവിധ കാർഷിക സർവകലാശാലകൾ എന്നിവിടങ്ങളിൽ ട്രാൻസ്ജീനിക് സസ്യങ്ങൾ ഉത്പാദിപ്പിക്കുന്നതിനുള്ള ഗവേഷണ പരീക്ഷണങ്ങൾ നടന്നുവരുന്നു. പുകയില, നെല്ല്, കടുക്, പരുത്തി, ഉരുളക്കിഴങ്ങ്, വഴുതന, തക്കാളി എന്നീ വിളകളിലാണ് അടുത്ത കാലത്തായി ഗവേഷണം പുരോഗമിച്ചിട്ടുള്ളത്. ഇന്ത്യയിൽ തന്നെ വികസിപ്പിച്ചെടുത്ത Bt ടോക്സിൻ ജീൻ ഉള്ള ട്രാൻസ്ജീനിക് പരുത്തിച്ചെടികൾ പരീക്ഷണാർഥം കൃഷിചെയ്തുതുടങ്ങിയിരിക്കുന്നു. ട്രാൻസ്ജീനിക് സസ്യങ്ങളുടെ ഗുണമേന്മകളെ തിരിച്ചറിയുമ്പോൾ ഇതിന്റെ ജൈവസുരക്ഷിതത്വ പ്രശ്നങ്ങളിലേക്കും (Biosafety problems) കൂടി ഗവേഷകർ ശ്രദ്ധതിരിച്ചിട്ടുണ്ട്.

ട്രാൻസ്ജീനിക് സസ്യങ്ങളിൽ നിന്ന് ജീൻ പ്രവാഹം ()(gene flow) ഉണ്ടായാൽ അതുമൂലം പ്രവചിക്കാനാകാത്തവിധത്തിലുള്ള പ്രത്യാഘാതങ്ങളും പാരിസ്ഥിതികപ്രശ്നങ്ങളും ഉണ്ടാകാനിടയുണ്ട്. ഉദാഹരണമായി കളനാശിനിക്ക് പ്രതിരോധം നൽകുന്ന ട്രാൻസ്ജീൻ, പരാഗം (pollen) വഴി ബന്ധപ്പെട്ട ഏതെങ്കിലും സ്പീഷീസിലേക്കു മാറിയാൽ ഉണ്ടായേക്കാവുന്ന ഭവിഷ്യത്ത് ഏറെ വലുതായിരിക്കാനിടയുണ്ട്. അതിനാൽ ട്രാൻസ്ജീനിക് സസ്യങ്ങളെ സംബന്ധിച്ച ഗവേഷണങ്ങൾ വളരെ മുൻകരുതലോടെ മാത്രം നടത്തേതാണ്. ഇന്ത്യയിൽ കേന്ദ്രസർക്കാരിന്റെ അധീനതയിലുള്ള ബയോടെക്നോളജി വിഭാഗമാണ് ഇത്തരം ഗവേഷണങ്ങൾക്കു നേതൃത്വം നൽകുന്നത്. 



</doc>
<doc id="183839" url="https://ml.wikipedia.org/wiki?curid=183839" title="ആഗമാനന്ദൻ">
ആഗമാനന്ദൻ

കാലടി രാമകൃഷ്ണ-അദ്വൈതാശ്രമത്തിന്റെ സ്ഥാപകനും മതപ്രചാരകനും വിദ്യാഭ്യാസചിന്തകനുമായിരുന്നു ആഗമാനന്ദൻ(1896 - 1961) .പണ്ട് ഹരിജൻ എന്ന് വ്യവഹരിച്ചിരുന്ന പുലയ സമുദായത്തിൽ നിന്നും മൂന്ന് സഹോദരന്മാരെ സ്വാമികൾ ആശ്രമത്തിൽ ചേർത്ത് പഠിപ്പിച്ചു.പത്മനാഭൻ ,അയ്യപ്പൻ, തങ്കച്ചൻ എന്നീ കുട്ടികൾ എല്ലാത്തിലും മിടുക്കരായി വളർന്നു. ഉദ്യോഗസ്ഥരായി. ഈ കട്ടികളും സ്വാമികളും ചേർന്നാണ് ഇന്ന് ആശ്രമത്തിൽ കാണുന്ന വൃക്ഷലതാദികളെല്ലാം വച്ചുപിടിപ്പിച്ചത്.ഇതിൽ മൂത്ത സഹോദരനായ പത്മനാഭന്റെ മകനാണ് എഴുത്തുകാരനായ ബിജു.പി.നടുമുറ്റം

കൊല്ലം ജില്ലയിലെ ചവറയിൽ ഒരു യാഥാസ്ഥിതിക ബ്രാഹ്മണകുടുംബത്തിലാണ് ഇദ്ദേഹം ജനിച്ചത്. പന്മന ചോലയിൽ പുതുമനമഠത്തിൽ പരമേശ്വരൻ നമ്പ്യാതിരിയും ചവറ വടശ്ശേരി മഠത്തിൽ ലക്ഷ്മീദേവി അന്തർജനവുമായിരുന്നു മാതാപിതാക്കൾ. സന്ന്യാസം സ്വീകരിക്കുന്നതിനുമുൻപുള്ള പേര് കൃഷ്ണൻനമ്പ്യാതിരി എന്നായിരുന്നു. കുട്ടിക്കാലം മുതലേ ആധ്യാത്മികജീവിതത്തിൽ കൃഷ്ണന് വലിയ താത്പര്യമായിരുന്നു. സ്കൂൾ വിദ്യാർഥിയായിരുന്നപ്പോൾ ഒരു സനാതനധർമവിദ്യാർഥി സംഘം ഇദ്ദേഹത്തിന്റെ നേതൃത്വത്തിൽ രൂപംകൊണ്ടു. ബാംഗ്ളൂർ ശ്രീരാമകൃഷ്ണമഠാധിപതിയും ശ്രീരാമകൃഷ്ണശിഷ്യനുമായിരുന്ന നിർമ്മലാനന്ദസ്വാമിയെ 1913-ൽ കണ്ടുമുട്ടിയതു കൃഷ്ണൻ നമ്പ്യാതിരിയുടെ ജീവിതത്തിലെ ഒരു വഴിത്തിരിവായി ഭവിച്ചു. ശ്രീരാമകൃഷ്ണമിഷന്റെ ഒന്നാമത്തെ പ്രസിഡന്റായിരുന്ന ബ്രഹ്മാനന്ദസ്വാമി തിരുവനന്തപുരത്തെത്തിയപ്പോൾ കൃഷ്ണൻ നമ്പ്യാതിരി അദ്ദേഹത്തിൽ നിന്ന് ഉപദേശങ്ങൾ കൈക്കൊണ്ടു. സംസ്കൃതം ഐച്ഛികമായെടുത്ത് 1921-ൽ മദിരാശി സർവകലാശാലയിൽനിന്ന് ബി.എ. (ഓണേഴ്സ്) ബിരുദം നേടി. 1925-ൽ ശ്രീരാമകൃഷ്ണാശ്രമത്തിലെ ഒരംഗമായി ചേർന്നു. 1928-ലാണ് ബാംഗ്ളൂരിൽ വച്ച് 'ആഗമാനന്ദൻ' എന്ന സന്ന്യാസനാമം സ്വീകരിച്ചത്.

1936-ൽ ശ്രീരാമകൃഷ്ണപരമഹംസരുടെ ജന്മശതാബ്ദിവർഷത്തിൽ ആഗമാനന്ദസ്വാമി കാലടിയിൽ രാമകൃഷ്ണ-അദ്വൈതാശ്രമം സ്ഥാപിച്ചു. കൂടാതെ പുതുക്കാട്ട് മറ്റൊരാശ്രമവുംകൂടി സ്ഥാപിച്ചിട്ടുണ്ട്. അധഃസ്ഥിതോദ്ധാരണത്തിനും ജാതിനിർമാർജ്ജനത്തിനുംവേണ്ടി ആഗമാനന്ദ സ്വാമികൾ ഗണ്യമായി പ്രയത്നിച്ചിട്ടുണ്ട്. കേരളത്തിലെ ക്ഷേത്രങ്ങളിൽ ഉത്സവത്തോടനുബന്ധിച്ച് നടത്തുന്ന പരിപാടികളിൽ മതപ്രസംഗങ്ങൾക്ക് സ്ഥാനംകൊടുത്തത് ഇദ്ദേഹത്തിന്റെ നിർദ്ദേശപ്രകാരമാണ്. ശങ്കരാചാര്യരുടെ ജന്മസ്ഥലമായ കാലടിക്ക് ഭാരതത്തിന്റെ സാംസ്കാരിക ഭൂപടത്തിൽ അർഹിക്കുന്ന സ്ഥാനം നേടിക്കൊടുക്കുന്നതിൽ ആഗമാനന്ദൻ നിർവഹിച്ച സേവനം ശ്രദ്ധേയമാണ്. കാലടിയിലെ ശ്രീശങ്കരാ കോളജിന്റെ സ്ഥാപകനും ഇദ്ദേഹമാണ്. ആശ്രമത്തോട് അനുബന്ധിച്ച് ഒരു സംസ്കൃത സ്കൂൾ, അഗതിമന്ദിരം, 'ഹരിജനഹോസ്റ്റൽ', ഗ്രന്ഥശാല എന്നിവയും സ്ഥാപിക്കപ്പെട്ടു. അമൃതവാണി, പ്രബുദ്ധ കേരളം എന്നീ മാസികകളും ഇവിടെനിന്ന് പ്രസിദ്ധീകരിച്ചിരുന്നു.എന്നിവയാണ് ഇദ്ദേഹത്തിന്റെ ൽ പ്രധാനപ്പെട്ടവ.

1961-ൽ സ്വാമി സമാധി അടഞ്ഞു.



</doc>
<doc id="183864" url="https://ml.wikipedia.org/wiki?curid=183864" title="ഡാൻദോങ്">
ഡാൻദോങ്

വടക്കു-കിഴക്കൻ ചൈനയിലെ ഒരു മുനിസിപ്പാലിറ്റിയാണ് ഡാൻ‌ദോങ്. "ടാൻടങ്" (Tantung) എന്നും ഇതറിയപ്പെടുന്നുണ്ട്. യാലു നദിക്കരയിൽ സ്ഥിതി ചെയ്യുന്ന കിഴക്കൻ ലിയാവോനിങ്ങിലെ (Liaoning) ഏറ്റവും വലിയ മുനിസിപ്പാലിറ്റിയായ ഡാൻദോങ് ഉത്തര കൊറിയിയിലേക്കുള്ള ഒരു കവാടമാണ്. ജനസംഖ്യ: 652, 891 (1991) ഒരു പ്രമുഖ വ്യാവസായിക നദീ തുറമുഖമാണ് ഡാൻദോങ്. കപ്പലുകൾക്കായി ഡോങ്ഗൗവിലുള്ള പുറം ഹാർബർ, യാലു നദിക്കരയിലെ പ്രദേശങ്ങൾ എന്നിവ ഉൾപ്പെടുന്നതാണ് ഡാൻദോങ് മുൻസിപ്പാലിറ്റി. തുണിത്തരങ്ങൾ, വുഡ്പൾപ്, പേപ്പർ, രാസവസ്തുക്കൾ, യന്ത്രസാമഗ്രികൾ, റബറുത്പന്നങ്ങൾ തുടങ്ങിയവ ഇവിടത്തെ പ്രധാന വ്യവസായികോത്പന്നങ്ങളാകുന്നു. യാലു നദിയിൽ ഒരു ജലവൈദ്യുതോർജ കേന്ദ്രവും പ്രവർത്തിക്കുന്നുണ്ട്.

1907-ൽ ഡാൻദോങ്ങിനെ റെയിൽ മാർഗ്ഗം വ. കിഴക്കൻ ചൈനയും കൊറിയയുമായി ബന്ധിപ്പിച്ചതോടെയാണ് ഈ പ്രദേശത്തിന്റെ വികസനം ആരംഭിച്ചത്. 1931-45 ൽ മഞ്ചൂറിയയിലെ ജാപ്പനീസ് അധിനിവേശ കാലത്ത് ഡാൻദോങ് വ്യാവസായികവത്കരിക്കപ്പെടുകയും, കൊറിയൻ യുദ്ധകാലത്ത് ഗണ്യമായി വികസിക്കുകയും ചെയ്തു. 1965 വരെ ആൻദോങ് (Andong) ഡോങ്ഗൗ (Donggou) ടവ്തുങ്കൗ (Tautung kow) എന്നീ പേരുകളിൽ ഈ പ്രദേശം അറിയപ്പെട്ടിരുന്നു. 



</doc>
<doc id="183874" url="https://ml.wikipedia.org/wiki?curid=183874" title="കാന്റർബറിയിലെ അൻസം">
കാന്റർബറിയിലെ അൻസം

1093 മുതൽ 1109 വരെ ഇംഗ്ലണ്ടിൽ കാന്റർബറിയിലെ മെത്രാപ്പോലീത്ത ആയിരുന്ന ഒരു ബെനഡിക്ടൻ സന്യാസിയും തത്ത്വചിന്തകനും ആയിരുന്നു കാന്റർബറിയിലെ അൻസം. പൊതുവർഷം 1033-ൽ വടക്കൻ ഇറ്റലിയിലെ അയോസ്റ്റായിൽ ജനിച്ച അദ്ദേഹം ഇംഗ്ലണ്ടിലെ കാന്റർബറിയിൽ 1109 ഏപ്രിൽ 21-നു മരിച്ചു. ജന്മസ്ഥലവുമായി ബന്ധപ്പെടുത്തി "അയോസ്റ്റായിലെ അൻസം", ഫ്രാൻസിൽ ബെക്ക് എന്ന സ്ഥലത്തെ ആശ്രമാധിപനായിരുന്നതിനാൽ, "ബെക്കിലെ അൻസം", എന്നീ പേരുകളിലും അദ്ദേഹം അറിയപ്പെടുന്നു. 

കാൻഡിയമാരുടെ പ്രഭുകുടുംബത്തിൽ പിറന്ന അദ്ദേഹം 27-ആമത്തെ വയസ്സിൽ സന്യാസജീവിതം തെരഞ്ഞെടുത്ത് ഫ്രാൻസിൽ നോർമണ്ടിയിലുള്ള ബെക്കിലെ ബെനഡിക്ടൻ ആശ്രമത്തിൽ ചേരുകയും 1079-ൽ ആ ആശ്രമത്തിന്റെ അധിപനാവുകയും ചെയ്തു. ഇംഗ്ലണ്ടിലെ വില്യം രണ്ടാമൻ രാജാവ് അദ്ദേഹത്തെ കാന്റർബറിയിലെ മെത്രാപ്പോലീത്ത ആക്കി. സഭാനേതൃത്വവും രാഷ്ട്രീയാധികാരവും തമ്മിൽ മദ്ധ്യകാല യൂറോപ്പിലുണ്ടായ എറ്റവും വലിയ ഏറ്റുമുട്ടലായ "വാഴിക്കൽ തർക്കത്തെ" (investiture controvercy) തുടർന്ന് ആദ്യം വില്യം രണ്ടാമന്റെ ഭരണകാലത്ത് 1097 മുതൽ 1100 വരേയും പിന്നീട് ഹെൻട്രി ഒന്നാമന്റെ കാലത്ത് 1103 മുതൽ 1106 വരേയും അൻസം നാടുകടത്തപ്പെട്ടു. 

ദൈവാസ്തിത്വം തെളിയിക്കാനുള്ള യുക്തിവാദങ്ങളിലൊന്നായ ഓൺടൊളോജിക്കൽ വാദം അൻസമാണ് ആദ്യം മുന്നോട്ടു വച്ചത്. ക്രിസ്തീയചിന്തയിൽ സ്കൊളാസ്റ്റിസിസം എന്ന പേരിൽ പിന്നീടു പ്രസിദ്ധമായിത്തീർന്ന ചിന്താസമ്പ്രദായത്തിന്റെ തുടക്കം അദ്ദേഹത്തിലായിരുന്നു എന്നു കരുതുന്നവരുണ്ട്. ക്ലെമന്റ് പതിനൊന്നാമൻ മാർപ്പാപ്പ 1720-ൽ പുറപ്പെടുവിച്ച ഒരു ലിഖിതത്തിലൂടെ, അദ്ദേഹത്തെ വേദപാരംഗതൻ (Doctor of the Church) ആയി ഉയർത്തി.

അൻസെമിന്റെ പിതാവ് ലൊംബാർഡിയിൽ ജനിച്ച് അയോസ്റ്റയിലെ പൗരത്വം നേടിയ ഗുണ്ടൽഫും മാതാവ് ബെർഗുണ്ടിയിലെ ഒരു പുരാതന കുടുംബത്തിലെ അംഗമായിരുന്ന എർമെൻബെർഗായും ആയിരുന്നു. ധാർമ്മികജീവിതത്തിലും പഠനത്തിലും അദ്ദേഹത്തിന്റെ ആദ്യത്തെ മാർഗദർശി അമ്മയായിരുന്നു. 15 വയസ്സുള്ളപ്പോൾ സന്യാസിയാകാൻ ആഗ്രഹിച്ച അൻസെം ഒരു ആശ്രമത്തിൽ പ്രവേശനം തേടിയെങ്കിലും, അൻസെമിന്റെ പിതാവിനെ ഭയന്ന ആശ്രമാധികാരികൾ അദ്ദേഹത്തെ സ്വീകരിച്ചില്ല.

അൻസെമിന്റെ പിതാവ് പരുക്കൻ പ്രകൃതക്കാരൻ ആയിരുന്നു. യൗവനാരംഭത്തിൽ, അമ്മയുടെ മരണത്തെ തുടർന്ന് അൻസെമിന് ജീവിതം കയ്പു നിറഞ്ഞതായി മാറി. പിതാവിന്റെ പെരുമാറ്റത്തിന്റെ കാഠിന്യത്തിൽ വിഷമിച്ച് വീടുവിട്ടുപോയ അദ്ദേഹം അൽപ്സ് പർവതം കടന്ന് മൂന്നു വർഷക്കാലത്തോളം വിവിധനാടുകളിൽ അലഞ്ഞു തിരിഞ്ഞ ശേഷം ബെക്കിലെ സന്യാസാശ്രമത്തിൽ അഭയം കണ്ടെത്തി. അവിടെ അൻസെം ആശ്രമത്തിന്റെ ശ്രേഷ്ഠനും പ്രഖ്യാതപണ്ഡിതനുമായിരുന്ന ലാൻഫ്രാങ്കിന്റെ ശിഷ്യനായി. ലാൻഫ്രാങ്കിനു കീഴിൽ ബെക്കിലെ ആശ്രമം ഒരു വിജ്ഞാനകേന്ദ്രമെന്ന നിലയിൽ പേരെടുത്തിരുന്നു. 1060-ൽ അദ്ദേഹം ആ അശ്രമത്തിൽ സന്യാസിയായി.

സാധാരണസന്യാസിയുടെ ജീവിതത്തിൽ അദ്ദേഹത്തിനു മൂന്നുവർഷമേ തുടരാനായുള്ളു. 1063-ൽ ഗുരു ലാൻഫ്രാങ്ക്, മറ്റൊരാശ്രമത്തിന്റെ അധിപനായി നിയമിക്കപെട്ടതോടെ ബെക്കിലെ ആശ്രമത്തിന്റെ ഉപശ്രേഷ്ഠനായി(പ്രിയോർ) അൻസെം നിയമിക്കപ്പെട്ടു. ആ പദവിയിൽ പതിനഞ്ചുവർഷം തുടർന്ന അദ്ദേഹം അതിനു ശേഷം ആശ്രമത്തിന്റെ അധിപൻ (abbot) ആയി. ഈ പദവിയിൽ അദ്ദേഹം മരണം വരെ തുടർന്നു. അൻസെമിനു കിട്ടിയ സ്ഥാനക്കയറ്റങ്ങൾ മറ്റു സന്യാസികളിൽ ചിലർക്ക് അസൂയയുണ്ടാക്കിയെങ്കിലും കാലക്രമേണ, അദ്ദേഹത്തിന്റെ സ്വഭാവമഹിമ എല്ലാവരേയും ആകർഷിക്കുകയും അച്ചടക്കവും അനുസരണയും ഉറപ്പാക്കുകയും ചെയ്തു.

ബെക്കിലെ ആശ്രമത്തിൽ ഉപശ്രേഷ്ഠനായിരിക്കെ 1078-ൽ അദ്ദേഹം പ്രചഞ്ചത്തിന്റെ സംവിധാനക്രമത്തിൽ നിന്ന് ദൈവാസ്തിത്വം തെളിയിക്കാൻ ശ്രമിക്കുന്ന "മോണോലോജിയം" (ആത്മഗതങ്ങൾ) എന്ന ആദ്യകൃതി രചിച്ചു. ആശ്രമശ്രേഷ്ഠനായിരിക്കെ 1087-ൽ രചിച്ചതാണ് "പ്രോസ്ലോജിയം" എന്ന കൃതി. ദൈവവിശ്വാസത്തെ ബലപ്പെടുത്തുന്ന വാദങ്ങൾ അടങ്ങിയ ഈ കൃതിയിലാണ് അൻസെം, അന്നു മുതൽ ഇക്കാലം വരെ തത്ത്വചിന്തകന്മാർക്ക് കീറാമുട്ടിയായി നിൽക്കുന്ന പ്രസിദ്ധമായ "ഓൺടൊളോജിക്കൽ വാദം" അവതരിപ്പിച്ചത്.

ബെക്കിലെ ആശ്രമത്തിന്റെ തലവനായിരിക്കെ അൻസെം, ആശ്രമത്തിന് ഇംഗ്ലണ്ടിലുണ്ടായിരുന്ന ഭൂമിയുടെ മേൽനോട്ടത്തിനായി, ഇടക്കിടെ ഇംഗ്ലണ്ട് സന്ദർശിച്ചിരുന്നു. അവിടെ, അദ്ദേഹത്തിന്റെ ഗുരു ലാൻഫ്രാങ്ക് അതിനിടെ കാന്റർബറിയിലെ മെത്രാപ്പോലീത്തയായി നിയമിതനായിരുന്നു ആ സന്ദർശനങ്ങളിൽ, അദ്ദേഹത്തിന്റെ വ്യക്തിത്വം എല്ലാവരുടേയും മതിപ്പു നേടുകയും, ലാൻഫ്രാങ്കിന്റെ പിൻഗാമിയായി അദ്ദേഹം സങ്കല്പിക്കപ്പെടുകയും ചെയ്തു. എന്നാൽ 1089-ൽ ലാൻഫ്രാങ്ക് മരിച്ചപ്പോൾ, ഇംഗ്ലണ്ടിലെ വില്യം രണ്ടാമൻ രാജാവ്, അതിരൂപതയുടെ സ്വത്തുക്കൾ പിടിച്ചെടുക്കുകയും പുതിയ മെത്രാപ്പോലീത്തയുടെ നിയമനത്തിൽ താത്പര്യം കാട്ടാതിരിക്കുകയും ചെയ്തു. 1092-ൽ ഇംഗ്ലണ്ട് സന്ദർശിക്കാനെത്തിയ അൻസെമിനെ വില്യം മടങ്ങിപ്പോകാൻ അനുവദിക്കാതെ പിടിച്ചു വച്ചു. എന്നാൽ, അടുത്ത വർഷം കലശലായ രോഗം ബാധിച്ച രാജാവ് ദൈവകോപം ഭയന്ന്, അൻസെമിനെ മെത്രാപ്പോലീത്തയായി നാമനിർദ്ദേശം ചെയ്തു. നിയമനം പല കാരണങ്ങൾ പറഞ്ഞ് ആദ്യം നിരസിച്ച അൻസെം ഒടുവിൽ അതു സ്വീകരിച്ചു. 

എങ്കിലും താമസിയാതെ സഭയുടെ കാര്യങ്ങളിൽ ഇടപെടാനുള്ള രാജാവിന്റെ അധികാരത്തെ ചോദ്യം ചെയ്ത അൻസെമുമായി വില്യം രണ്ടാമൻ കലഹിച്ചു. തുടർന്ന് 1097-ൽ ഇംഗ്ലണ്ടു വിട്ടുപോകാൻ നിർബ്ബന്ധിതനായ അൻസെം, 1100-ൽ വില്യമിന്റെ മരണം വരെ ഇറ്റലിയിൽ കഴിഞ്ഞു. അക്കാലത്ത്, ദൈവികത്രിത്വത്തിലെ മൂന്നാമത്തെ ആളായ പരിശുദ്ധാത്മാവ്, ആദ്യത്തെ ആളായ പിതാവിൽ നിന്നെന്ന പോലെ രണ്ടാമനായ പുത്രനിൽ നിന്നു കൂടി ജനിച്ചവനാണെന്ന 'ഫിലിയോക്ക്' (flloque) തത്ത്വത്തിന്റെ കാര്യത്തിൽ ദക്ഷിണ ഇറ്റലിയിലെ ഗ്രീക്കു മെത്രാന്മാർക്കുണ്ടായിരുന്ന സംശയം പരിഹരിക്കുന്നതിൽ അൻസെം മുൻകൈയ്യെടുത്തു. "ദൈവം എന്തിനു മനുഷ്യനായി" (കർ ഡ്യൂയെസ് ഹോമോ) എന്ന വിഖ്യാതകൃതി അദ്ദേഹം രചിച്ചതും പ്രവാസത്തിന്റെ ഈ ദിനങ്ങളിൽ ആയിരുന്നു. ദൈവത്തിന്റെ മനുഷ്യാവതാരം എന്ന ക്രിസ്തീയരഹസ്യത്തെ യുക്തിയുടെ അടിസ്ഥാനത്തിൽ വിശദീകരിക്കാനുള്ള ശ്രമമായിരുന്നു ഈ കൃതി.

വില്യം രാജാവിന്റെ മരണത്തെ തുടർന്ന് അധികാരമേറ്റ ഹെൻട്രി ഒന്നാമന്റെ ക്ഷണമനുസരിച്ച് അൻസെം വീണ്ടും ഇംഗ്ലണ്ടിലെത്തിയെങ്കിലും സഭയിലെ അധികാരസ്ഥാനങ്ങളിലേക്കുള്ള നിയമനങ്ങളിൽ രാജാവിനുള്ള പങ്ക് നിഷേധിച്ച അൻസെം 1103-ൽ വീണ്ടു പ്രവാസത്തിലേക്കു പോയി. 1106-ൽ ഉണ്ടായ ഒരൊത്തുതീർപ്പിനെ തുടർന്ന് 1107-ൽ ഇംഗ്ലണ്ടിൽ മടങ്ങിയെത്തിയ അദ്ദേഹം, അന്ത്യനാളുകൾ സമാധാനത്തിൽ ചെലവഴിച്ച് 1109-ൽ മരിച്ചു.

അൻസെമിന്റെ മരണവുമായി ബന്ധപ്പെട്ട ഒരു കഥ അദ്ദേഹത്തിന്റെ സുഹൃത്തും ജീവചരിത്രകാരനുമായ ഈഡ്മർ പറയുന്നുണ്ട്. ഉയിർപ്പുതിരുനാളിനു തൊട്ടുമുൻപുള്ള ഓശാനഞായറാഴ്ച അദ്ദേഹത്തിന്റെ രോഗം കലശലായി. മരണശയ്യക്കും ചുറ്റും കൂടിയവരിൽ ഒരാൾ, അൻസെം ദൈവത്തോടൊപ്പം ഉയിർപ്പു ഞായർ ആഘോഷിക്കാനിടയുണ്ട് എന്നു പറഞ്ഞു. അതു കേട്ട അൻസെം പ്രതികരിച്ചത് ഇങ്ങനെ ആയിരുന്നത്രെ: "അതാണ് ദൈവതിരുമനസ്സെങ്കിൽ ഞാൻ സന്തോഷപൂർവം അതിനു വഴങ്ങും. എന്നാൽ ആത്മാവിന്റെ ഉല്പത്തി എന്ന വിഷയത്തെക്കുറിച്ച് ഞാൻ ഏറെക്കാലമായി ചിന്തിച്ചു കൊണ്ടിരിക്കുകയായിരുന്നു. അതിനാൽ ആ സമസ്യക്കു പരിഹാരം കണ്ടെത്തും വരെ ഇവിടെ തുടരാൻ ദൈവം എന്നെ അനുവദിച്ചാൽ ആ അവസരം ഞാൻ നന്ദിപൂർവം സ്വീകരിക്കും. കാരണം, ഞാൻ കടന്നുപോയിക്കഴിഞ്ഞാൽ, മറ്റാർക്കും അതു പരിഹരിക്കാനാകുമെന്ന് എനിക്കു തോന്നുന്നില്ല."

അരിസ്റ്റോട്ടലിനെ പിന്തുടർന്ന് പതിനൊന്നാം നൂറ്റാണ്ടിൽ വികസിച്ചു വരുകയും പിന്നീട് സ്കൊളാസ്റ്റിസിസം എന്നപേരിൽ പ്രസിദ്ധമായിത്തീരുകയും ചെയ്ത ചിന്താസമ്പ്രദായത്തിന്റെ പ്രോത്ഘാടകനായി അൻസെമിനെ വിശേഷിപ്പിക്കാറുണ്ട്. എങ്കിലും ഇക്കാര്യത്തിൽ അഭിപ്രായൈക്യമില്ല. ധാർമ്മികതയിൽ വിശ്വാസത്തിനു പരമപ്രാധാന്യം കല്പിച്ച അൻസം അരിസ്റ്റോട്ടലിയൻ അല്ല, ഹിപ്പോയിലെ അഗസ്റ്റിനെപ്പോലെ പ്ലേറ്റോണിസ്റ്റ് ആയിരുന്നെന്നും, അതിനാൽ അദ്ദേഹത്തിന്റെ ദർശനം സ്കൊളാസ്റ്റിക് പാരമ്പര്യത്തിൽ പെടുന്നില്ലെന്നും ബെർട്രാൻഡ് റസ്സൽ അഭിപ്രായപ്പെട്ടിട്ടുണ്ട്. 

ബോദ്ധ്യം വന്നതിനു ശേഷം വേണം വിശ്വസിക്കാൻ എന്ന് അൻസെം കരുതിയില്ല. "ബോദ്ധ്യത്തിനു ശ്രമിക്കുന്ന വിശ്വാസത്തെ" (faith, seeking understanding) ആണ് അദ്ദേഹം സങ്കല്പിച്ചത്. താൻ മാതൃകയായി കണക്കാക്കിയെ ഹിപ്പോയിലെ അഗസ്റ്റിനെപ്പോലെ അദ്ദേഹത്തിന്റേയും സൂത്രവാക്യം, "അറിഞ്ഞു വിശ്വസിക്കുക" എന്നതിനു പകരം "വിശ്വസിച്ച് അറിയുക" എന്നതായിരുന്നു. എങ്കിലും വിശ്വസിച്ച ശേഷം വിശ്വാസി, ബോദ്ധ്യത്തിനു പരമാവധി ശ്രമിക്കണം എന്ന് അദ്ദേഹം കരുതി. അത്തരം ബോദ്ധ്യത്തിനും ബോദ്ധ്യപ്പെടുത്തലിനും ഉള്ള ശ്രമമായിരുന്നു അൻസെമിന്റെ ചിന്ത.

ശിഷ്യന്മാരുടെ സംശയങ്ങൾ ദുരീകരിക്കാനും തന്റെ തന്നെ സത്യാന്വേഷണത്തിന്റെ ഭാഗമെന്ന നിലയിലും ആണ് അൻസെം തന്റെ രചനകൾ നിർവഹിച്ചത്. ബെക്കിലെ ആശ്രമത്തിൽ അധികാരപദവികൾ വഹിക്കെയും യൂറോപ്പിലെ പ്രവാസത്തിനിടെയും എഴുതപ്പെട്ടവയാണവ. അദ്ദേഹത്തിന്റെ ഏറ്റവുമധികം അറിയപ്പെടുന്ന കൃതികൾ "മോണോലോജിയം" (ആത്മഗതങ്ങൾ), "പ്രോസ്ലോജിയം" (സംഭാഷണങ്ങൾ), "കർ ഡ്യൂയെസ് ഹോമോ" (ദൈവം എന്തിനു മനുഷ്യനായി) എന്നിങ്ങനെ മൂന്നെണ്ണമാണ്.

ബെക്കിലെ ആശ്രമത്തിൽ ഉപശ്രേഷ്ഠനായിരിക്കെ, വിദ്യാർത്ഥികളുടെ സംശയങ്ങൾ ദുരീകരിക്കാൻ അൻസെം എഴുതിയതാണ് ഈ കൃതി. ദൈവാസ്തിത്വത്തെക്കുറിച്ചുള്ള ഒരു ധ്യാനമെന്ന് ഇതിനെ വിളിക്കാം. ഇതിൽ അദ്ദേഹം, പ്രഞ്ചത്തിൽ പ്രകടമാകുന്നു സംവിധാനക്രമം ചൂണ്ടിക്കാട്ടി ദൈവാസ്തിത്വവും വ്യവസ്ഥാപിത ക്രിസ്തീയതയിലെ ത്രിത്വസങ്കല്പം തന്നെയും തെളിയിക്കാൻ ശ്രമിക്കുന്നു. എല്ലാം ഉണ്മകളിലും വച്ച് നല്ലതും മഹത്തും ഉദാത്തവുമായ ഒരുണ്മ ഉണ്ടെന്നും മറ്റെല്ലാ ഉണ്മകളേയും ഉരുവാക്കുന്നതും എന്നാൽ മറ്റൊന്നിൽ നിന്നും ഉരുവായതല്ലാത്തതും ആയ ആ ഉണ്മയാണ് ദൈവമെന്നും ഈ കൃതിയിൽ അൻസെം വാദിച്ചു. ഒന്നുമില്ലായ്മയിൽ നിന്ന് മറ്റെല്ലാത്തിനേയും സൃഷ്ടിച്ച ആ ഉണ്മയുടെ മനസ്സിൽ മറ്റെല്ലാം ഉണ്മകളും അവയുടെ സൃഷ്ടിക്കു മുന്നേ തന്നെ ഉണ്ടായിരുന്നെന്നും അൻസെം കരുതി.

ആത്മീയവും മാനസികവുമായ ഒരു ദീർഘസംഘർഷത്തിന്റെ അവസാനമാണ് ഈ കൃതിയുടെ മുഖ്യ ആശയം അൻസെമിന്റെ മനസ്സിൽ രൂപപ്പെട്ടത്. ആത്മസംഘർത്തിന്റെ പാരവശ്യത്തിൽ അദ്ദേഹത്തിന് ഉറക്കവും വിശപ്പും പ്രാർത്ഥനാവേളകളിൽ സ്വാസ്ഥ്യവും ഇല്ലാതായി. ഒടുവിൽ ഒരു രാത്രിയിൽ പെട്ടെന്ന് 'വെളിച്ചം' കിട്ടിയ അദ്ദേഹം അതിൽ തെളിഞ്ഞുകിട്ടിയത് ചുരുങ്ങിയ പുറങ്ങളിൽ രേഖപ്പെടുത്തി.

ഈ കൃതിയിലെ മുഖ്യ ആശയമായ ഓണ്ടൊളോജിക്കൽ വാദത്തിന് അടിസ്ഥാനമായുള്ളത് ദൈവത്തിനു അത് കൊടുക്കുന്ന നിർ‌വചനമാണ്. സങ്കല്പിക്കാവുന്നതിൽ വച്ച് ഏറ്റവും വലിയ പൂർണ്ണത എന്ന് ദൈവത്തെ നിർ‌വചിച്ചുകൊണ്ടാണ് വാദം തുടങ്ങുന്നത്. തുടർന്ന്, സങ്കല്പിക്കാവുന്നതിൽ ഏറ്റവും വലിയ പൂർണ്ണത ഉണ്ടായേ മതിയാവൂ എന്ന് വാദിക്കുന്നു. അതിനു പറയുന്ന യുക്തി ഇതാണ്: സങ്കല്പിക്കാവുന്നതിൽ ഏറ്റവും വലിയ പൂർണത ഇല്ല എന്നു പറയുന്നത് യുക്തിവിരുദ്ധമാണ്. ഒരാൾ സങ്കല്പിച്ച പൂർണ്ണതക്ക്, 'ഉണ്ടായിരിക്കുക' എന്ന ഗുണം ഇല്ല എങ്കിൽ, അയാളുടെ സങ്കല്പം തെറ്റായിരുന്നു. പൂർണ്ണത, ഇല്ലാത്തതാണെങ്കിൽ, അത് സങ്കല്പിക്കാവുന്നതിൽ വച്ച് ഏറ്റവും വലിയ പൂർണ്ണത അല്ല. അതിലും വലിയ, 'ഉണ്ടായിരിക്കുക' എന്ന ഗുണമുള്ള, പൂർണ്ണത സങ്കല്പസാദ്ധ്യമാണ്. സങ്കല്പിക്കാവുന്നതിൽ ഏറ്റവും വലിയ പൂർണ്ണതക്ക്, സങ്കല്പത്തിൽ മാത്രമായി നിലനില്പില്ല. അത് ഉണ്ടായിരുന്നേ മതിയാവൂ. അതുകൊണ്ട്, സങ്കല്പിക്കാവുന്നതിൽ വച്ച് ഏറ്റവും വലിയ പൂർണ്ണതയായ ദൈവം ഉണ്ട്.
ദൈവവിശ്വാസത്തിനു തെളിവായി അവതരിപ്പിക്കാവുന്നതിൽ ഏറ്റവും ശക്തമായ വാദമായി അൻസെം ഇതിനെ കരുതി. മറ്റു തെളിവുകളുടെയൊന്നും പിന്തുണയില്ലാതെ ദൈവാസ്തിത്വം സ്ഥാപിക്കാൻ സ്വയംസിദ്ധമായ ഈ വാദം മാത്രം മതിയാവുമെന്ന് അദ്ദേഹം വിശ്വസിച്ചു. എങ്കിലും അവതരിപ്പിക്കപ്പെട്ട ഉടൻ തന്നെ അത് തീവ്രമായി വിമർശിക്കപ്പെട്ടു. അൻസമിന്റെ സമകാലികനായിരുന്ന ഗൗണീലോ എന്ന സന്യാസിയായിരുന്നു ഈ വാദത്തിന്റെ ആദ്യത്തെ പ്രധാന വിമർശകൻ. അൻസം ഉപയോഗിച്ച യുക്തി പിന്തുടർന്നാൽ ദൈവത്തിന്റെയെന്നപോലെ, സങ്കല്പസാദ്ധ്യമായതിൽ ഏറ്റവും വലിയ ദ്വീപിന്റെയോ അതു പോലെയുള്ള മറ്റെന്തിന്റെയ്ങ്കിലുമോ ഒക്കെക്കൂടിയും അസ്തിത്വം തെളിയിക്കാൻ പറ്റുമെന്ന് ഗൗണീലോ വാദിച്ചു. തന്റെ വാദം പഴുതുകളടച്ച് പുതിയ രൂപത്തിൽ വീണ്ടും അവതരിപ്പിക്കാൻ അൻസമിനെ പ്രേരിപ്പിക്കാൻ മാത്രം ശക്തമായിരുന്നു ഗൗണീലോയുടെ വിമർശനം.

പിൻകാലങ്ങളിൽ തത്ത്വചിന്തയുടെ ലോകത്തിലെ വലിയ മനസ്സുകൾ ഈ വാദത്തെ സമഗ്രമായ വിശകലനത്തിനു വിധേയമാക്കിയിട്ടുണ്ട്. അക്വീനാസിനേയും ദെക്കാർത്തിനേയും ലെയ്ബിനിസിനേയും കാന്റിനേയും, ഹേഗലിനേയും പോലുള്ള ചിന്തകന്മാരിൽ ചിലരുടെയൊക്കെ അംഗീകാരവും മറ്റുള്ളവരുടെ തിരസ്കാരവും അതിനു കിട്ടി. അക്വീനാസ് ഇതിനെ "കഴമ്പില്ലാത്ത ന്യായപ്പിരട്ട്" (sophistry) എന്നു വിളിച്ചപ്പോൾ, ദെക്കാർത്തും ലെയ്ബ്നിറ്റ്സും, ഹേഗലും ഉപാധികളോടെയെങ്കിലും ഇതിനു പിന്തുണ നൽകി. ആധുനിക ചിന്തകന്മാരിൽ അതിന്റെ ഏറ്റവും വലിയ വിമർശകൻ വിഖ്യാതജർമ്മൻ ദാർശനികൻ ഇമ്മാനുവേൽ കാന്റ് ആയിരുന്നു. ഓൺടൊളോജിക്കൽ വാദം എന്ന പ്രസിദ്ധമായ പേര് അതിനു നൽകിയതും കാന്റ് ആയിരുന്നു. തന്റെ നിശിതവിമർശനത്തോടെ ഈ വാദത്തിന്റെ കഥ കഴിഞ്ഞെന്ന് കാന്റ് വിശ്വസിച്ചിരുന്നു. എന്നാൽ, ഒരു സഹസ്രാബ്ദക്കാലത്തെ പരിഗണക്കു ശേഷവും ഓൺടൊളോജിക്കൽ വാദം തത്ത്വചിന്തയിലെ ഒരു ജീവൽസങ്കല്പമായി നിലനിൽക്കുന്നു. അതിനെ തിരസ്കരിച്ച ഇരുപതാം നുറ്റാണ്ടിലെ ചിന്തകൻ ബെർട്രാൻഡ് റസ്സലിനെപ്പോലുള്ളവരും അതുന്നയിക്കുന്ന സമസ്യയുടെ സങ്കീർണ്ണത അംഗീകരിച്ചും അതിന്റെ 'കുലീനമായ' ചരിത്രം പരിഗണിച്ചും, അതിനെ ബഹുമാനപൂർവം സമീപിച്ചു.

ക്രൈസ്തവസങ്കല്പത്തിലെ മനുഷ്യരക്ഷയെക്കുറിച്ചുള്ള ദൈവശാസ്ത്രസമസ്യയെ തന്റെ ചിന്തയുടെ പരിഗണനക്കു വിധേയമാക്കുകയാണ് ഈ രചനയിൽ അൻസെം ചെയ്തത്. പാപത്താൽ കളങ്കപ്പെട്ട മനുഷ്യവർഗ്ഗത്തെ സമുദ്ധരിക്കാൻ, ദൈവപുത്രന്റെ മനുഷ്യാവതാരമല്ലാതെ വഴിയുണ്ടായിരുന്നില്ലെന്ന് അൻസെം ഇതിൽ വാദിച്ചു. മനുഷ്യനെ രക്ഷിക്കാതിരിക്കുക എന്നത്, സർവനന്മയായ തന്നെ പ്രാപിക്കാനായി മനുഷ്യനെ സൃഷ്ടിച്ച സർവശക്തനായ ദൈവത്തിന്റെ പദ്ധതിയുടെ തകർച്ചയാവുമെന്നതിനാൽ അസാദ്ധ്യമാണ്. ദൈവത്തിന്റെ കരുണ മനുഷ്യന്റെ പാപത്തെ അവഗണിക്കുകയെന്നാൽ, പ്രപഞ്ചത്തിലെ ധാർമ്മികവ്യവസ്ഥയെ അട്ടിമറിക്കുകയാവും ഫലം. അധാർമ്മികനാവുകയെന്നത് ദൈവസ്വഭാവത്തിനു നിരക്കാത്തതുമാണ്. പാപത്തിന്റെ പരിഹാരം മനുഷ്യൻ തന്നെ ചെയ്തേ മതിയാവൂ. എന്നാൽ പരിഹാരമായി നൽകാൻ മനുഷ്യന് ദൈവത്തിൽ നിന്നു ലഭിച്ചതല്ലാതെ മറ്റൊന്നുമില്ലാത്തതിനാൽ കേവലമനുഷ്യനാൽ പരിഹാരം സാദ്ധ്യമല്ല. അതിനാൽ ദൈവത്തിന്റെ മനുഷ്യാവതാരം മാത്രമായിരുന്നു മനുഷ്യരക്ഷ സാധിക്കാനുള്ള ന്യായമായ വഴി. ദൈവപുത്രൻ ഉണ്ടെന്നിരിക്കെ, ദൈവപിതാവിന്റെ മനുഷ്യാവതാരവും സാദ്ധ്യമല്ല. അതു സംഭവിച്ചാൽ പിതാവു കൂടി പുത്രനായി രണ്ടു പുത്രന്മാരുണ്ടാവുകയെന്നതാവും ഫലം. അതിനാൽ ദൈവപുത്രന്റെ മനുഷ്യാവതാരമായിരുന്നു ആകെയുണ്ടായിരുന്ന മാർഗ്ഗം എന്ന് അൻസെം വാദിച്ചു.


</doc>
<doc id="183883" url="https://ml.wikipedia.org/wiki?curid=183883" title="എ.കെ. രാമാനുജൻ">
എ.കെ. രാമാനുജൻ

കർണാടകത്തിലെ മൈസൂരു സ്വദേശിയായ മതപണ്ഡിതനും ഭാഷാശാസ്ത്രജ്ഞനും എഴുത്തുകാരനുമാണ് അത്തിപ്പെട്ട് കൃഷ്ണസ്വാമി എന്ന എ.കെ. രാമാനുജൻ (1929-1993). അമേരിക്കയിലെ ഇന്ത്യാന സർവകലാശാലയിൽനിന്ന് ഭാഷാശാസ്ത്രത്തിൽ ഡോക്ടറേറ്റ് നേടി ചിക്കാഗോ സർവകലാശാലയിൽ അധ്യാപകനായി ജോലിചെയ്ത ഇദ്ദേഹം ഇന്ത്യൻ ക്ലാസിക്കൽ സാഹിത്യത്തിലെ ആധികാരിക ശബ്ദങ്ങളിലൊന്നായിരുന്നു.
മൈസൂർ സർവ്വകലാശാലയിൽ ഗണിതശാസ്ത്രാദ്ധ്യാപകനായിരുന്ന അട്ടിപ്പട്ട് അസുരി കൃഷ്ണസ്വാമിയുടെ മകനായി മൈസൂരിൽ 16 മാർച്ച് 1929 ന് ജനിച്ചു. അദ്ദേഹത്തിന്റെ അച്ഛന് ജ്യോതിശാസ്ത്രത്തിലും ജ്യോതിഷത്തിലും സാഹിത്യത്തിലും അഗാധതാത്പര്യമുണ്ടായിരുന്നു. ഇംഗ്ലീഷ്, കന്നട, സംസ്കൃതം ഭാഷകളിലെ പുസ്തകങ്ങൾ നിറഞ്ഞ ഒരു ഗ്രന്ഥശാല വീട്ടിൽ ഉണ്ടായിരുന്നു. കന്നട, തമിഴ് ഭാഷകളിൽ പരന്ന വായനയുടെ പശ്ചാത്തലമുണ്ടായിരുന്ന അമ്മ, സാധാരണക്കാരിയെങ്കിലും ആശയവൈവിദ്ധ്യങ്ങൾക്കിടയിൽ പകച്ചു പോകാത്തവളായിരുന്നു. 

"കഥ പറയൽ" (telling tales) എന്ന ലേഖനത്തിൽ രാമാനുജൻ "അച്ഛൻ ഭാഷകളും", "അമ്മ മൊഴികളും" മുഴങ്ങിക്കേട്ടിരുന്ന മൈസൂറിലെ മൂന്നു നിലകളുള്ള വീട്ടിലെ തന്റെ ബാല്യത്തെ ഇങ്ങനെ അനുസ്മരിക്കുന്നു:-

മാതാപിതാക്കളും ബാല്യത്തിലെ ചുറ്റുപാടുകളും തന്നിൽ ചെലുത്തിയ സ്വാധീനത്തെക്കുറിച്ച് രാമാനുജൻ പിന്നീട് "ആത്മചിത്രം"(സെൽഫ് പോർട്രെയിറ്റ്) എന്ന കവിതയിൽ എഴുതിയിട്ടുണ്ട്.

മാരിമല്ലപ്പ ഹൈസ്കൂളിലും മൈസൂർ മഹാരാജാ കോളേജിലും പഠിച്ചു. 1959 -62 കാലത്ത് ഇൻഡ്യാന യൂണിവേഴ്സിറ്റിയിലെ ഫുൾ ബ്രൈറ്റ് സ്കോളറായി, ഭാഷാശാസ്ത്രത്തിൽ പി.എച്ച്.ഡി നേടി. 1962 ൽ ചിക്കാഗോ യൂണിവേഴ്സിറ്റിയിൽ അസിസ്റ്റന്റ് പ്രൊഫസറായി, മുപ്പതു വർഷത്തോളം അവിടെ പ്രവർത്തിച്ചു.സൗത്ത് ഏഷ്യൻ ഭാഷകളും നാഗരികതകളും വകുപ്പിന്റെ ചെയർമാനായി പ്രവർത്തിച്ചു. ഹാർവാർഡ്, വിസ്കോൺസിൻ, മിഷിഗൻ, കാലിഫോർണിയ തുടങ്ങി നിരവധി സർവ്വകലാശാലകളിൽ പഠിപ്പിച്ചു. ചിക്കാഗോ സർവ്വകലാശാലയിൽ സൗത്ത് ഏഷ്യൻ സ്റ്റഡീസ് പ്രോഗ്രാം തുടങ്ങാൻ നേതൃത്ത്വം നൽകി.

എ കെ രാമാനുജന്റെ "ത്രീ ഹൺഡ്രഡ് രാമായണാസ്: ഫൈവ് എക്സാംബിൾസ് ആൻഡ് ത്രീ തോട്ട്സ് ഓൺ ട്രാൻസ്ലേഷൻ" എന്ന പ്രബന്ധം ഹി­ന്ദു­മ­ത­വി­കാ­ര­ത്തെ വ്ര­ണ­പ്പെ­ടു­ത്തു­ന്നു എന്ന കാ­ര­ണ­ത്താൽ ഡൽഹി സർവകലാശാലയിലെ ബിഎ രണ്ടാം വർഷ സിലബസിൽനിന്ന് എടുത്തുമാറ്റാനുള്ള അക്കാദമിക് കൗൺസിലിന്റെ തീരുമാനം വലിയ വിവാദം ക്ഷണിച്ചു വരുത്തി. കൗൺസിലിലെ 120 അംഗങ്ങളിൽ ഒമ്പത് പേർമാത്രമാണ് പ്രബന്ധത്തിന് അനുകൂലമായ നിലപാടെടുത്തത്. തുടർന്ന് ഭൂരിപക്ഷ അഭിപ്രായപ്രകാരം പ്രബന്ധം സിലബസിൽ നിന്ന് നീക്കംചെയ്യാൻ സർവകലാശാല ഉത്തരവിറക്കി. 1987 ൽ പി­റ്റ്സ്‌­ബർ­ഗ് യൂ­ണി­വേ­ഴ്സി­റ്റി­യിൽ നട­ന്ന കോൺ­ഫ­റൻ­സിൽ എ.­കെ. രാ­മാ­നു­ജൻ അവ­ത­രി­പ്പി­ച്ച പ്ര­ബ­ന്ധ­മാ­ണ് "ത്രീ ഹൺഡ്രഡ് രാമായണാസ്: ഫൈവ് എക്സാംബിൾസ് ആൻഡ് ത്രീ തോട്ട്സ് ഓൺ ട്രാൻസ്ലേഷൻ". ഇന്ത്യ­യി­ലും തെ­ക്കു­കി­ഴ­ക്കൻ ഏഷ്യ­യി­ലെ പല രാ­ജ്യ­ങ്ങ­ളി­ലും പ്ര­ചാ­ര­ത്തി­ലു­ള്ള രാ­മാ­യ­ണ­ങ്ങ­ളു­ടെ വൈ­വി­ധ്യ­ങ്ങ­ളെ­യും വൈ­രു­ദ്ധ്യ­ങ്ങ­ളെ­യും പറ്റി പരാ­മർ­ശി­ക്കു­ന്ന­തി­ലൂ­ടെ ഈ ഇതി­ഹാ­സ­കാ­വ്യ­ത്തി­ന്റെ വ്യാ­ഖ്യാ­ന­ങ്ങ­ളെ­ക്കു­റി­ച്ച് കൃ­ത്യ­മായ അറി­വു നൽ­കു­ന്നു­. ഭൂ­മി­ശാ­സ്ത്ര­പ­ര­മായ പ്ര­ത്യേ­ക­ത­കൾ­ക്കും സാ­മൂ­ഹിക സാ­ഹ­ച­ര്യ­ങ്ങൾ­ക്കും അനു­സൃ­ത­മാ­യി രചി­ക്ക­പ്പെ­ട്ട ഈ ഗ്ര­ന്ഥ­ങ്ങ­ളെ­യെ­ല്ലാം തന്നെ രാ­മാ­യ­ണ­സാ­ഹി­ത്യ­ശാ­ഖ­യി­ലെ വി­ല­പ്പെ­ട്ട സം­ഭാ­വ­ന­ക­ളാ­യി അദ്ദേ­ഹം കണ­ക്കാ­ക്കു­ന്നു. വ്യ­ത്യ­സ്‌­ത ആഖ്യാ­ന­ങ്ങ­ളിൽ ഒരേ ­ക­ഥ തന്നെ പല­രീ­തി­യിൽ ചി­ത്രീ­ക­രി­ച്ചി­രി­ക്കു­ന്ന­തി­നെ­ക്കു­റി­ച്ചും പല രൂ­പ­ത്തി­ലും സ്വ­ഭാവ വി­ശേ­ഷ­ങ്ങ­ളി­ലും കഥാ­പ­ത്ര­ങ്ങൾ വരു­ന്ന­തി­നെ­ക്കു­റി­ച്ചും രാ­മാ­നു­ജൻ പ്ര­ബ­ന്ധ­ത്തിൽ വി­ശ­ദ­മാ­യി പ്ര­തി­പാ­ദി­ച്ചി­രി­ക്കു­ന്നു­.

പ്രാചീന തമിഴ് ക്ലാസിക് കൃതികളുടെയും മധ്യ കാലത്തെ കന്നഡ കൃതികളുടെയും തർജ്ജമകൾ

എ.കെ. രാമാനുജന്റെ മൂന്നു കന്നഡ കവിതാ സമാഹാരങ്ങളും ഒരു നോവെല്ലയും ഇംഗ്ലീഷിലേക്ക് പരിഭാഷപ്പെടുത്തി ഓക്സ്ഫോർഡ് യൂണിവേഴ്സിറ്റി പ്രസ്സ് പ്രസിദ്ധപ്പെടുത്തിയിട്ടുണ്ട്.




</doc>
<doc id="183889" url="https://ml.wikipedia.org/wiki?curid=183889" title="കല്ലുമാല ബഹിഷ്ക്കരണം">
കല്ലുമാല ബഹിഷ്ക്കരണം

സ്ത്രീകളുടെ, പ്രത്യേകിച്ച് അധ:സ്ഥിത സമുദായത്തിൽപ്പെട്ട സ്ത്രീകളുടെ പോരാട്ടങ്ങളിൽ ശ്രദ്ധേയമായ ഒന്നാണ് കല്ലുമാല സമരം. പുലയർ തുടങ്ങിയ അധ:സ്ഥിത വിഭാഗങ്ങളിൽപ്പെടുന്ന സ്ത്രീകൾ അവരുടെ ജാതി അടിമത്തത്തിന്റെ അടയാളമെന്ന രീതിയിൽ കല്ല്, കുപ്പിച്ചില്ല് തുടങ്ങിയ ഭാരമേറിയ വസ്തക്കൾ ആഭരണമായി ധരിക്കണമെന്ന നിർബന്ധം ഒരു കാലത്ത് കേരളത്തിലുണ്ടായിരുന്നു. അയ്യൻകാളി നേതൃത്വം കൊടുത്ത കല്ലുമാല ബഹിഷ്കരണ സമരം ഈ ആചാരത്തിനെതിരെയുള്ള പോരാട്ടമായിരുന്നു.

കല്ലുമാല ബഹിഷ്കരിക്കുന്നത് ജാത്യാചാര ലംഘനമാണെന്നും പുലയ സ്ത്രീകൾ വീണ്ടും കല്ലുമാല ധരിക്കണമെന്നാവശ്യപ്പെട്ടു സവർണർ സമരക്കാരെ ആക്രമിക്കുക പതിവായിരുന്നു. പക്ഷെ ഒരടിക്ക് പകരം രണ്ടടിയെന്ന അയ്യൻകാളിയുടെ വിപ്ലവ മുദ്രാവാക്യത്തിൽ ആവേശഭരിതരായിരുന്ന മറുപക്ഷം തിരിച്ചടിച്ചു. പെരിനാട് കലാപത്തെത്തുടർന്ന് കല്ലുമാല ബഹിഷ്കരണ സമരം രക്തരൂക്ഷിതമായിക്കൊണ്ടിരിക്കെ, 1915 ൽ കൊല്ലം പീരങ്കിമൈതാനിയിൽ തലശ്ശേരിക്കാരി രത്‌നാഭായിയുടെ(ഇവർ ചെറുമർ സമുദായക്കാരിയായിരുന്നു. ചെറുമർ മലബാറിലെ പുലയർ തന്നെ-*മഹാനായ അയ്യങ്കാളിയും കേരള നവോദ്ധാനവും-ലിൻസ് കട്ടപ്പന) ഉടമസ്ഥതയിൽ നടന്നുകൊണ്ടിരുന്ന സർക്കസ് കൂടാരത്തിൽ വച്ച് അയ്യൻകാളിയുടെ നേതൃത്വത്തിൽ വിപുലമായ സമ്മേളനം നടന്നു. സവർണ്ണരുടെ അക്രമത്തെതുടർന്ന് വീടുപേക്ഷിച്ചുപോയവരടക്കം ആയിരക്കണക്കിന് പുലയ സ്ത്രീകൾ ഈ സമ്മേളനത്തിൽ ഒത്തു ചേർന്നു. ജാതീയതയുടെ അടയാളമായ കല്ലുമാല അറുത്തെറിയുവാൻ അദ്ദേഹം ആഹ്വാനം ചെയ്തു. സാധുജനങ്ങളുടെ ഈ സ്വാതന്ത്ര്യ പ്രഖ്യാപനത്തെ ഉയർന്ന ജാതിക്കാർ മാനിക്കണമെന്നും അദ്ദേഹം ആഹ്വാനം ചെയ്തു. സമ്മേളനത്തിനെത്തിയ സ്ത്രീകൾ തങ്ങളുടെ കഴുത്തിലെ കല്ലുമാലകൾ പൊട്ടിച്ചെറിഞ്ഞു. തെക്കൻ തിരുവിതാംകൂറിൽ സാമൂഹിക-സാമുദായിക -രാഷ്ട്രീയ രംഗത്ത്‌ വിപ്ലവകരമായ മാറ്റങ്ങൾക്കു തുടക്കം കുറിച്ച ചാന്നാർ സ്ത്രീകളുടെ മേൽമുണ്ട്‌ കലാപത്തിൻറെ പിന്തുടർച്ചയായിരുന്നു പുലയ സ്ത്രീകളുടെ കല്ലുമാല സമരം. , ,

അന്നു നടന്ന ഒത്തുതീർപ്പ് കേസിൽ പുലയർക്കു വേണ്ടി വാദിച്ചത് അഡ്വ.ടി.എം.വർഗീസ് ആയിരുന്നു. അദ്ദേഹത്തിന് വക്കീൽ ഫീസ് കൊടുക്കാൻ പുലയർക്ക് സാമ്പത്തിക ശേഷിയില്ലാതിരുന്ന പുലയർ ഇതിനു പ്രതിഫലമായി അദ്ദേഹത്തിന്റെ വീടിനു വടക്കു വശത്ത് കുഴിച്ചു നൽകിയ കുളമാണു, ഇന്നു കൊല്ലം ജില്ലാ പഞ്ചായത്ത് കെട്ടിടത്തിന്റെ മുൻവശത്ത് നിലകൊള്ളുന്ന കമ്മാൻ കുളം. ഏതാണ്ട് 50 സെന്റ് സ്ഥലത്ത് പുലയർ കുഴിച്ചു നൽകിയ കുളം ഇന്ന് നികത്തി 25 സെന്റോളമായി എത്തി നിൽക്കുകയാണ്.



</doc>
<doc id="183890" url="https://ml.wikipedia.org/wiki?curid=183890" title="കാരപ്പൊങ്ങ്">
കാരപ്പൊങ്ങ്

കേരളത്തിൽ കാണപ്പെടുന്ന പൊങ്ങുവർഗ്ഗത്തിൽ ഉൾപ്പെടുന്ന ഒരിനം വന്മരമാണ് കാരപ്പൊങ്ങ് (ശാസ്ത്രീയനാമം: "Hopea utilis"). കാരക്കൊങ്ങ് എന്നും അറിയപ്പെടുന്നു. ഡിപ്റ്റെറോകാർപേസീ സസ്യകുടുംബത്തിൽ ഉൾപ്പെടുന്ന ഈ നിത്യഹരിത വൃക്ഷം ഐ.യു.സി.എൻ. ചുവന്ന പട്ടിക പ്രകാരം വംശനാശത്തിന്റെ വക്കിലാണ് കേരളത്തിൽ തെന്മലയിലും സൈലന്റ് വാലിയിലും തമിഴ്നാട്ടിൽ തിരുനെൽവേലിയിലും കുറ്റാലത്തുമാണ് ഇവ കൂടുതലായി കാണപ്പെടുന്നത്. 

നിത്യഹരിതവനങ്ങളിൽ വളരുന്ന കാരപ്പൊങ്ങ് അധികം ചൂടും തണുപ്പും ഉള്ള പ്രദേശങ്ങളിൽ വളരുന്നില്ല. 25 മീറ്റർ വരെ ഉയരത്തിൽ ഇവ വളരുന്നു. ഇവയുടെ ഇലകൾ ഏകാന്തരമായാണ് വിന്യസിച്ചിരിക്കുന്നത്. ഇലകൾക്ക് ഏകദേശം 11 സെന്റീമീറ്റർ നീളവും 4 സെന്റീമീറ്റർ വീതിയുമുണ്ടാകുന്നു. ദ്വിലിംഗങ്ങളായ പുഷ്പങ്ങൾ വേനലിലാണ് പൂക്കുന്നത്. പൂക്കൾക്ക് അഞ്ചു ദളങ്ങൾ ഉണ്ട്. കായ മഴക്കാലമാകുമ്പോൾ മൂപ്പെത്തുന്നു. ഇവയുടെ സ്വാഭാവിക പുനരുത്ഭവം വളരെ കുറവാണ്. ഈടും ഉറപ്പും ഉണ്ടെങ്കിലും പൊട്ടിപ്പോകാൻ സാധ്യതയുള്ളതിനാൽ തടി കട്ടി ഉരുപ്പടിക്കായി ഉപയോഗിക്കുന്നു.



</doc>
<doc id="183896" url="https://ml.wikipedia.org/wiki?curid=183896" title="പൽപ്പു പുഷ്പാംഗദൻ">
പൽപ്പു പുഷ്പാംഗദൻ

പത്മശ്രീ പുരസ്കാരം നേടിയ പ്രമുഖനായ ജൈവ ശാസ്ത്രജ്ഞനാണ് പൽപ്പു പുഷ്പാംഗദൻ എന്ന ഡോ.പി.പുഷ്പാംഗദൻ(ജനനം :1944). രാജ്യത്തെ പ്രശസ്ത ശാസ്ത്ര സ്ഥാപനങ്ങളിൽ പ്രമുഖ പദവികൾ വഹിച്ചിട്ടുണ്ട്. 
1944ൽ കൊല്ലംജില്ലയിലെ പ്രാക്കുളത്തു ജനിച്ചു. 1969ൽ ജമ്മുവിലെ സി.എസ്.ഐ റീജിയനൽ റിസർച്ച് ലബോറട്ടറിയിലാണു ഔദ്യോഗിക ജീവിതം തുടങ്ങിയത്. കേരളാ യൂണിവേഴ്സിറ്റിയിൽ നിന്നു ബി.എസ്.സി പാസായ ശേഷം അലിഗഡ് മുസ്ലിം യൂനിവേഴ്സിറ്റിയിൽ നിന്ന് എം.എസ്.സിയും പി.എച്ച്.ഡിയും നേടി. 1999 മുതൽ 2006 വരെ തിരുവനന്തപുരത്തെ നാഷണൽ ബൊട്ടാണിക്കൽ റിസർച്ച് ഇൻസ്റ്റിറ്റ്യൂട്ടിന്റെ ഡയറക്റ്റർ, അതിനുമുമ്പ് ട്രോപ്പിക്കൽ ബൊട്ടാണിക്കൽ ഗാർഡൻ ആൻറ് റിസർച്ച് ഇൻസ്റ്റിറ്റ്യൂട്ടിന്റെ ഡയറക്റ്റർ, രാജീവ് ഗാന്ധി സെൻറർ ഫോർ ബയോടെക്നോളജി ഡയറക്റ്ററുടെ പ്രത്യേക ചുമതല. സൈറ്റോജെനിറ്റിക്സ്, പ്ലാൻറ് ബ്രീഡിങ്, ബയോ ടെക്നോളജി, മോളിക്യുലർ ടാക്സോണമി, ബയോ സിന്തറ്റിസിസ് ഓഫ് സെക്കൻഡറി മെറ്റാബൊളൈറ്റിസ്, എത്നോബയോളജി, എത്നോ ഫാർമക്കോളജി, നാച്വറൽ പ്രൊഡക്റ്റ് ഡെവല്പ്മെൻറ് തുടങ്ങിയ മേഖലകളിലാണ് അദ്ദേഹത്തിന്റെ ഗവേഷണം.
460 ഗവേഷണ പ്രബന്ധങ്ങളും അദ്ദേഹം അവതരിപ്പിച്ചിട്ടുണ്ട്. 24 പുസ്തകങ്ങൾ രചിച്ചു. നിലവിൽ തിരുവനന്തപുരത്തെ അമിറ്റി ഇൻസ്റ്റിറ്റ്യൂട്ട് ഓഫ് ഹെർബൽ ആൻഡ് ബയോടെക് പ്രൊഡക്റ്റ് ഡെവലപ്‌മെന്റിന്റെ ഡയറക്റ്റർ ജനറൽ.


</doc>
<doc id="183897" url="https://ml.wikipedia.org/wiki?curid=183897" title="രവി പിള്ള">
രവി പിള്ള

പ്രവാസി വ്യവസായികളിൽ ശ്രദ്ധേയനായ മലയാളിയാണ് ഡോ. രവി പിള്ള. ആർപി ഗ്രൂപ്പ് ഉടമയാണ്. പദ്മശ്രീ പുരസ്കാരം ഇദ്ദേഹത്തിനു ലഭിച്ചിട്ടുണ്ട്.
1978ൽ സൗദി അറേബ്യയിലെ നാസർ അൽ ഹാജിരി കോർപ്പറേഷൻ ഇൻഡസ്ട്രിയൽ കോൺട്രാക്ടേഴ്സ് എന്ന സ്ഥാപനത്തിലൂടെയാണു രവിപിള്ള തൻറെ ബിസിനസ് സാമ്രാജ്യം ആരംഭിച്ചത്. ലോകത്തിൻറെ വിവിധ ഭാഗങ്ങളിലായുള്ള അദ്ദേഹത്തിൻറെ സ്ഥാപനങ്ങളിൽ അമ്പതിനായിരത്തിലധികം പേർ ജോലി നോക്കുന്നു. സൗദി അറേബ്യ, ഖത്തർ, യുഎഇ, ബഹ്റിൻ എന്നിവിടങ്ങളിൽ രവി പിള്ളയ്ക്കു ബിസിനസ് സംരംഭങ്ങളുണ്ട്. വിദ്യാഭ്യാസ-ആരോഗ്യ രംഗങ്ങളിലും ആർപി ഗ്രൂപ്പ് സജീവ സാന്നിധ്യമാണ്. കൊല്ലം ജില്ലയിലെ മതിലിൽ പ്രദേശത്ത് ദി റാവിസ് എന്ന പേരിൽ ഒരു പഞ്ചനക്ഷത്രഹോട്ടൽ സ്ഥാപിച്ചിട്ടുണ്ട്.

സി.പി.ഐ. നേതാവ് കെ.സി. പിള്ള അമ്മാവനാണ്.


</doc>
<doc id="183901" url="https://ml.wikipedia.org/wiki?curid=183901" title="തുമ്മലപ്പള്ളി യുറേനിയം ഖനി">
തുമ്മലപ്പള്ളി യുറേനിയം ഖനി

ആന്ധ്രാപ്രദേശിലെ കടപ്പാ(വൈ.എസ്.ആർ ജില്ല)യിലുള്ള തുമ്മലപ്പള്ളി ഗ്രാമത്തിൽ 2011-ൽ പ്രാരംഭപ്രവർത്തനങ്ങൾ തുടങ്ങിവെച്ച പദ്ധതിയാണു് തുമ്മലപ്പള്ളി യുറേനിയം ഖനി. ഈ പ്രദേശത്തു പര്യവേക്ഷണം നടത്തി കണ്ടെത്തിയനുസരിച്ച് ലോകത്തിൽ ഇതുവരെ അറിയപ്പെടുന്നതിൽ ഏറ്റവും ഭീമമായ യുറേനിയം നിക്ഷേപങ്ങൾ ഇവിടെയാണുള്ളതു്. ആണവവൈദ്യുതപദ്ധതികൾ വൻതോതിൽ മുന്നോട്ടു കൊണ്ടു പോകാൻ ഭാരതസർക്കാർ ഉദ്ദേശിക്കുന്നപക്ഷം, രാജ്യത്തിന്റെ ഭാവി ഊർജ്ജാസ്തികളിൽ ഈ ഖനി പ്രധാനപ്പെട്ട ഒരു പങ്കു വഹിക്കും. 

ബോണ്ട്സ് വർക്ക് ഇൻഡെക്സ് അനുസരിച്ച് തുമ്മലപ്പള്ളി ഖനിയിലെ അയിരിന്റെ ഊർജ്ജസാന്ദ്രത 13.6 കി.വാട്ട് പ്രതി ടൺ ആണു് എന്നു കണ്ടെത്തിയിട്ടുണ്ടു്. അയിരിന്റെ ധാതുഘടകങ്ങൾ ഇപ്രകാരമാണു്: 



</doc>
<doc id="183909" url="https://ml.wikipedia.org/wiki?curid=183909" title="ഡോക്ടർ ഷിവാഗോ">
ഡോക്ടർ ഷിവാഗോ

ബോറിസ് പാസ്റ്റർനാക് രചിച്ച ഒരു റഷ്യൻ നോവലാണ് ഡോക്ടർ ഷിവാഗോ. ഈ കൃതി 1957-ൽ ഇറ്റലിയിൽ പ്രകാശനം ചെയ്യപ്പെട്ടു. 1958-ൽ അന്യഭാഷകളിലേക്കും വിവർത്തനം നടത്തിയിട്ടുണ്ട്. ഡോക്ടർ ഷിവാഗോയുടെ കർത്താവെന്ന നിലയിൽ 1958-ൽ പാസ്റ്റർനാക് നോബൽ സമ്മാന ജേതാവായി. 1965-ൽ ഈ നോവൽ ഡേവിഡ് ലീൻ ചലച്ചിത്രമാക്കി.

ഭാഗികമായി ആത്മകഥാംശം ഉൾക്കൊള്ളുന്ന ഈ നോവലിന് ഐതിഹാസിക മാനം കൈവരിക്കാൻ കഴിഞ്ഞിട്ടുണ്ട്. കേന്ദ്ര കഥാപാത്രമായ യൂറിഷിവാഗോ കവിയും ചിന്തകനും ഭിഷഗ്വരനുമാണ്. യുദ്ധകാലസംഭവങ്ങൾ ശിഥിലമാക്കുന്ന ഷിവാഗോയുടെ ജീവിതവും വിപ്ലവനായകനായ പാഷയുടെ പത്നിയായ ലാറയോടുള്ള തീവ്രമായ അനുരാഗവുമാണ് നോവലിൽ പ്രതിപാദിക്കപ്പെടുന്നത്.ബോൾഷെവിക് വിപ്ലവകാരികളുടെ അതിക്രൂരമായ പീഡനത്തിനു വിധേയനാകുന്ന ഷിവാഗോ വനാന്തർഭാഗത്തുള്ള തടവറയിൽനിന്നു രക്ഷപ്പെടുകയും റഷ്യൻ പ്രദേശത്ത് അലഞ്ഞു നടക്കുകയും ചെയ്യുന്നു. മോസ്കോയിലെത്തിയതോടെ പുതിയൊരു ജീവിതത്തിന് തുടക്കം കുറിക്കാൻ തീരുമാനിക്കുന്നുവെങ്കിലും വിധിവൈപരീത്യത്താൽ പരമദാരിദ്യത്തിലും ഹൃദയസംബന്ധമായ രോഗാവസ്ഥയിലും പെട്ട് ഷിവാഗോ ദയനീയമായി മരണമടയുന്നു. വേർപിരിഞ്ഞുപോയ കാമുകിയായ ലാറ ശവസംസ്കാരച്ചടങ്ങിൽ പങ്കെടുക്കാനെത്തുന്നു. രണ്ടാംലോക യുദ്ധാവസാനം ഷിവാഗോയുടെ സുഹൃത്തുകൾ മാതൃരാജ്യത്തിന്റെ ഭാവിയെക്കുറിച്ചു വിലപിക്കുന്ന അവസ്ഥയോടെ നോവൽ പരിസമാപ്തിയിലെത്തുന്നു.

യൂറി ഷിവാഗോയെന്ന നായകൻ ഗ്രന്ഥകർത്താവിനെത്തന്നെ യാണ് പ്രതിനിധാനം ചെയ്യുന്നത്. റഷ്യൻ വിപ്ലവം ജനജീവിതത്തെ ക്ലേശപൂർണവും അസ്ഥിരവും അശാന്തവുമാക്കിത്തീർത്തെന്ന് പാസ്റ്റർനാക് വിശ്വസിക്കുന്നു. പതിനേഴു ഭാഗങ്ങളുള്ള ഈ നോവലിന്റെ അവസാനഭാഗത്ത് കഥാനായകൻ രചിച്ച ഹൃദയഹാരിയായ 25 പദ്യങ്ങൾ ചേർത്തിരിക്കുന്നു. റഷ്യൻ വിപ്ലവ കാലത്തെ അധികാരവർഗത്തിനെതിരായി വിമർശനമുയർത്തുന്ന ഈ നോവൽ പുസ്തക വില്പനയിൽ ഏറെക്കാലം റെക്കോർഡ് നിലനിറുത്തിയിരുന്നു.

മുട്ടത്തുവർക്കി മലയാളത്തിലേക്കു പരിഭാഷപ്പെടുത്തിയ 'ഡോക്ടർ ഷിവാഗോ' ഡി.സി. ബുക്ക്സ് ആണ് പ്രസിദ്ധീകരിച്ചിട്ടുള്ളത്.



</doc>
