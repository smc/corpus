<doc id="145759" url="https://ml.wikipedia.org/wiki?curid=145759" title="ഹാഷിം അൽ അത്താസി">
ഹാഷിം അൽ അത്താസി

ഒരു സിറിയൻ സ്വാതന്ത്ര്യസമരനേതാവായിരുന്നു ഹാഷിം അൽ അത്താസി. ഒട്ടോമൻ സാമ്രാജ്യത്തിന്റെ ഭാഗമായിരുന്ന ഹോംസിൽ 1875-ൽ ജനിച്ചു. ചെറുപ്പത്തിൽ ഒട്ടോമൻ ഭരണകൂടത്തിൽ ഉദ്യോഗം വഹിച്ചിരുന്നു. ഒന്നാം ലോകയുദ്ധാനന്തരം അമീർ ഫൈസലിന്റെ നേതൃത്വത്തിൽ രൂപവത്കരിച്ച താത്കാലിക ഗവണ്മെന്റിൽൽ അംഗമായി. സിറിയയിലെ ഫ്രഞ്ച് ആധിപത്യത്തിനെതിരായി ഇദ്ദേഹം സമരം നയിച്ചു. സിറിയൻ സ്വാതന്ത്യ്രം വാഗ്ദാനം ചെയ്തിരുന്ന ഫ്രാങ്കോ-സിറിയൻ കരാറിന്റെ മുഖ്യശില്പികളിലൊരാളായിരുന്നുഅത്താസി. 1936-ൽ സിറിയൻ റിപ്പബ്ളിക്കിന്റെ പ്രസിഡണ്ടായി തെരഞ്ഞെടുക്കപ്പെട്ടു. ഫ്രാങ്കോ-സിറിയൻ കരാർ ലംഘിക്കപ്പെട്ടതിന്റെ ഫലമായി 1939-ൽ തത്സ്ഥാനം രാജിവച്ചു. 1949-ലെ സൈനിക കലാപത്തെ തുടർന്ന് അത്താസി പ്രധാനമന്ത്രിയും പ്രസിഡണ്ടുമായിത്തീർന്നു. താമസിയാതെ സിറിയൻ ഭരണം അദിബ്ഷിഷാക്ളി പിടിച്ചെടുത്തുവെങ്കിലും അത്താസി പ്രധാനമന്ത്രി സ്ഥാനത്ത് തുടർന്നു. ഭരണാധികാരം മുഴുവൻ ഷിഷാക്ളി കൈയടക്കിയതിനാൽ 1951-ൽ അത്താസി പ്രധാനമന്ത്രി സ്ഥാനം രാജിവച്ചു. 1954-ലെ മറ്റൊരു വിപ്ളവം മൂലം അത്താസി വീണ്ടും സിറിയൻ പ്രസിഡണ്ടായി. 1955-ലെ തെരഞ്ഞെടുപ്പിനുശേഷം അത്താസി പൊതുജീവിതത്തിൽനിന്നും വിരമിച്ചു. 1960-ൽ ഇദ്ദേഹം അന്തരിച്ചു.




</doc>
<doc id="145761" url="https://ml.wikipedia.org/wiki?curid=145761" title="ആൽഫ്രെഡ് ലോർഡ് ടെനിസൺ">
ആൽഫ്രെഡ് ലോർഡ് ടെനിസൺ

ഒരു ഇംഗ്ലീഷ് കവിയാണ് ആൽഫ്രെഡ് ലോർഡ് ടെനിസൺ. 

1809 ഓഗസ്ത് 6-ന് ഇംഗ്ലണ്ടിലെ ലിങ്കൻഷയറിലുള്ള സമെർസ്ബിയിൽ ജനിച്ചു. പിതാവ് ക്രൈസ്തവ പുരോഹിതനായിരുന്നു. പതിനൊന്നു കുട്ടികളുള്ള കുടുംബത്തിലെ മൂന്നാമത്തെ അംഗമായാണ് ഇദ്ദേഹം പിറന്നത്. വളരെ ചെറുപ്പത്തിലേ കവിതകൾ എഴുതിത്തുടങ്ങി. 1827-ൽ ഇദ്ദേഹത്തിന്റെയും സഹോദരങ്ങളായ ഫ്രെഡറിക്, ചാൾസ് എന്നിവരുടെയും കവിതകൾ അടങ്ങിയ സമാഹാരം പുറത്തിറങ്ങി. മൂന്നുപേരുടെയും കവിതകൾ അതിൽ ചേർത്തിരുന്നുവെങ്കിലും പോയെംസ് ബൈ ടു ബ്രദേഴ്സ് (Poems by Two Brothers) എന്നായിരുന്നു അതിന്റെ ശീർഷകം. 

1827-ൽ ടെനിസൺ കേംബ്രിഡ്ജ് യൂണിവേഴ്സിറ്റിയിലെ ട്രിനിറ്റി കോളജിൽ ചേർന്നു. ചരിത്രകാരനായ ഹെന്റി ഹാലമിന്റെ പുത്രനായ ആർതർ ഹാലമുമായി ഇവിടെ വച്ച് സൗഹാർദത്തിലായി. ടെനിസന്റെ ജീവിതത്തിലെ ഏറ്റവും ഗാഢമായ സുഹൃത്ബന്ധമായിരുന്നു അത്. കവി എന്ന നിലയിലുള്ള ടെനിസന്റെ ഖ്യാതി സർവകലാശാലാ വൃത്തങ്ങളിൽ നാൾക്കുനാൾ വർധിച്ചുവന്നു. 'റ്റിംബുക്റ്റൂ' എന്ന കവിതയുടെ പേരിൽ ടെനിസൺ ചാൻസലേഴ്സ് മെഡലും ഇക്കാലത്തു നേടി.

1830-ൽ പോയെംസ് ചീഫ്ലി ലിറിക്കൽ (Poems Chiefly Lyrical) എന്ന കവിതാസമാഹാരം പ്രസിദ്ധീകരിച്ചു. പ്രസിദ്ധമായ 'മറിയാന' (Mariana) എന്ന കവിത ഈ സമാഹാരത്തിൽ ഉൾപ്പെടുത്തിയിട്ടുണ്ട്. അടുത്ത വർഷം ഇദ്ദേഹത്തിന്റെ പിതാവ് അന്തരിച്ചു. തന്മൂലം പഠനം തുടരാനും ബിരുദം സമ്പാദിക്കാനും സാധിക്കാതെ യൂണിവേഴ്സിറ്റി വിട്ട് സമെർസ്ബിയിലെ വസതിയിലേക്കു മടങ്ങേണ്ടിവന്നു. ടെനിസന്റെ ജീവിതത്തിലെ ഏറ്റവും വിഷമം പിടിച്ച കാലയളവായിരുന്നു പിന്നീടുള്ള കുറേ വർഷങ്ങൾ. പോയെംസ് (Poems, 1833) എന്ന സമാഹാരം നിശിത വിമർശനത്തിനിരയായിത്തീർന്നു. 1833 സെപ്റ്റംബറിൽ ആർതർ ഹാലം അകാലചരമമടഞ്ഞു. ടെനിസന്റെ സഹോദരി എമിലിയുടെ പ്രതിശ്രുതവരൻ കൂടിയായിരുന്നു ഹാലം. ആ മരണം കവിയിലുണ്ടാക്കിയ ആഘാതം ചെറുതായിരുന്നില്ല. അതിന്റെ പ്രതിധ്വനി മുഴങ്ങുന്ന കവിതകളുടെ ഒരു പരമ്പര തന്നെ തുടർന്നെഴുതി. അവ പില്ക്കാലത്ത് പ്രസിദ്ധീകരിച്ചതും ടെനിസന്റെ രചനകളിൽ ഏറെ പ്രശസ്തി നേടിയതുമായ ഇൻ മെമ്മോറിയത്തിൽ (In Memoriam, 1850) ഉൾപ്പെടുത്തിയിട്ടുണ്ട്. ഹാലമിന്റെ ഓർമക്കായി സമർപ്പിക്കപ്പെട്ടതാണ് ഈ വിലാപകാവ്യം. ഹാലമിന്റെ മരണത്തെത്തുടർന്ന് തൂലിക താഴ്ത്തിവച്ചില്ലെങ്കിലും പിന്നീട് ഏതാണ്ട് ഒരു ദശാബ്ദം രചനകളൊന്നും തന്നെ പ്രസിദ്ധീകരിക്കാൻ തുനിഞ്ഞില്ല. ടെനിസന്റെ പ്രിയപ്പെട്ട സൃഷ്ടിയായ മോഡ് (Maud)ൽ പില്ക്കാലത്ത് ചേർത്ത ഏതാനും ഗീതകങ്ങളും ഇക്കാലത്തെ സൃഷ്ടികളാണ്. 1842-ൽ രണ്ടു വാല്യങ്ങളിലായി പോയെംസ് പ്രസിദ്ധീകരിച്ചു. 1830-ലും 32-ലും പ്രസിദ്ധീകരിച്ച സമാഹാരങ്ങളിൽ നിന്ന് തിരഞ്ഞെടുത്തു പരിഷ്കരിച്ച ഏതാനും കവിതകളായിരുന്നു ഇതിൽ ഒന്നിന്റെ ഉള്ളടക്കം. യുളീസസ്', മോർതെ ഡെ ആർതർ', 'ദ് ടു വോയ്സസ്', 'ലോക്സ്ലി ഹോൾ', 'ദ് വിഷൻ ഒഫ് സിൻഎന്നിവ പുതിയ കവിതകളിൽ ചിലതുമാത്രം. മോർതെ ഡെ ആർതർ പില്ക്കാലത്ത് ഇഡിൽസ് ഒഫ് ദ് കിങിൽ (Idylls of the King) ചേർത്തു. തന്റെ തലമുറയിലെ പ്രമുഖ കവി എന്ന സ്ഥാനം നേടാൻ ഈ സമാഹാരം ടെനിസനെ കുറച്ചൊന്നുമല്ല സഹായിച്ചത്.

1847-ൽ ടെനിസന്റെ ആദ്യ നീണ്ട കാവ്യമായ ദി പ്രിൻസസ് (The Princess) പ്രസിദ്ധീകൃതമായി. 1850 ടെനിസനെ സംബന്ധിച്ചു വളരെ പ്രാധാന്യമേറിയ വർഷമാണ്. എമിലി സെൽവുഡുമായി പതിന്നാലു വർഷം നീണ്ടുനിന്ന പ്രണയബന്ധത്തിന് വിവാഹത്തിലൂടെ സാക്ഷാത്ക്കാരം നേടാൻ കഴിഞ്ഞതും ഇൻ മെമ്മോറിയം പ്രസിദ്ധീകരിച്ചതും ആസ്ഥാനകവിയായി വിക്റ്റോറിയ രാജ്ഞി ടെനിസനെ നിയമിച്ചതുമെല്ലാം ഈ വർഷമാണ്. 1853-ൽ ടെനിസനും പത്നിയും ഐൽ ഒഫ് വൈറ്റിലെ ഫ്രെഷ് വോട്ടറിലുള്ള ഫാരിങ് ഫോഡ് എന്ന ഭവനത്തിൽ താമസമുറപ്പിച്ചു. ഹാലം, ലയണൽ എന്നീ പുത്രന്മാരും ഭാര്യയും ഒത്തുള്ള അവിടത്തെ വാസം ഇദ്ദേഹത്തിന്റെ ജീവിതത്തിലെ ഏറ്റവും സന്തോഷമേറിയ നാളുകളായിരുന്നു. 1869-ൽ സറിയിൽ നിർമിച്ച 'ഓൾഡ് വർത്തി'ലേക്ക് ഇദ്ദേഹം താമസം മാറ്റി. 

ഇൻ മെമ്മോറിയത്തിനു മുമ്പും പിമ്പും എന്നു ടെനിസന്റെ കാവ്യജീവിതത്തെ രണ്ടായി വിഭജിക്കാം. സമൂഹത്തിൽ തന്റെ ധർമം എന്തായിരിക്കണം എന്നന്വേഷിക്കുന്ന ഒരു യുവകവിയെയാണ് 1850-നു മുൻപു നാം കാണുന്നത്. പില്ക്കാലത്താകട്ടെ സമകാലിക പ്രശ്നങ്ങളോടു പ്രതികരിക്കുന്ന ഒരു വിക്റ്റോറിയൻ യോഗിയെ നാം ഇദ്ദേഹത്തിൽ ദർശിക്കുന്നു. ആദ്യകാല കവിതകൾ അനുകരണശീലവും പക്വത നേടാത്ത പാണ്ഡിത്യവും പ്രകടിപ്പിക്കുന്നവയാണെങ്കിലും ലക്ഷണമൊത്ത പിൽക്കാല കവിതകളുടെ ഓജസിന്റെയും ദാർശനികതയുടെയും വിഷാദഭാവങ്ങളുടെയും നിഴലാട്ടം അവയിൽ കാണാനാവും. ആദ്യകാല കവിതകളൊന്നും ടെനിസന്റെ ജീവിതകാലത്തു പ്രസിദ്ധീകരിച്ചില്ല. ദ് ഡെവിൾ ആൻഡ് ദ് ലേഡി (The Devil and The Lady) എന്നൊരു അപൂർണ നാടകം പതിന്നാലു വയസ്സുള്ളപ്പോൾ രചിച്ചിരുന്നു (1930-ലാണ് ഇത് വെളിച്ചം കണ്ടത്). ഈ കൃതി ബ്ലാങ്ക് വേഴ്സിൽ ഇദ്ദേഹത്തിനുള്ള പ്രാവീണ്യം കാണിക്കുന്നുണ്ട്. പോയെംസ് ബൈ ടു ബ്രദേഴ്സിലെ ടെനിസന്റെ കവിതകൾക്ക് ബൈറൻ കവിതകളുടെ ഛായ ഉണ്ട്. നഷ്ടബോധവും ഏകാന്തതയുമാണ് ഇതിലെ പ്രതിപാദ്യവിഷയങ്ങൾ.

'ദ് ലേഡി ഒഫ് ഷാലറ്റ്', 'ഈ നോണി' 'ദ് ലോട്ടസ് ഈറ്റേഴ്സ്', 'ദ് പാലസ് ഒഫ് ആർട്ട്' എന്നിവയടങ്ങിയ പോയെംസ് (1833) എന്ന സമാഹാരം പലതുകൊണ്ടും പോയെംസ്, ചീഫ്ലി ലിറിക്കൽ എന്ന സമാഹാരത്തേക്കാൾ മികച്ചു നിൽക്കുന്നു. ആധുനിക കവികളിൽ, കീറ്റ്സിനെ ഒഴിവാക്കിയാൽ, മറ്റാരിലും കാണാത്ത തരത്തിൽ ഇന്ദ്രിയാനുഭൂതികളെ സംഗീതാത്മകമായി അവതരിപ്പിക്കാൻ ടെനിസന് കഴിയുന്നതായി ഇതിലെ കവിതകൾ തെളിയിക്കുന്നുണ്ട്.

പോയെംസിലെ (1842) പുതിയ കവിതകളും പരിഷ്കരിച്ച കവിതകളും ഹാലമിന്റെ മരണത്തിൽ ഏറെ വ്യഥിതഹൃദയനായി കഴിയുന്ന കാലയളവിലാണ് ടെനിസൺ രചിച്ചത്. സന്തോഷകരമായ ഭൂതകാലത്തെയും മൂല്യച്യുതികളും മിഥ്യകളും വാഴുന്ന വർത്തമാനകാലത്തെയും ഓർത്ത് ഇവയിൽ പലതിലും കവി കേഴുന്നു. "ഇംഗ്ലീഷ് ഇഡിൽസ് എന്നറിയപ്പെടുന്ന 'ഡോറ', 'ദ് ഗാർഡനേഴ്സ് ഡോട്ടർ' എന്നിവയിലും 'ബ്രെയ്ക്ക്, ബ്രെയ്ക്ക്, ബ്രെയ്ക്കി'ലും ഈ വൈരുദ്ധ്യംതന്നെ എടുത്തുകാട്ടുന്നുണ്ട്. 'ബ്രെയ്ക്ക്, ബ്രെയ്ക്ക്, ബ്രെയ്ക്ക്' എന്ന കവിത ഇദ്ദേഹത്തിന്റെ ഏറ്റവും മികച്ച ഭാവഗീതങ്ങളിലൊന്നായി പരിഗണിക്കപ്പെട്ടുവരുന്നു. 'യുളീസസ്', 'ലോക്സ്ലി ഹോൾ' എന്നിവ ഇതിലെ മറ്റു രണ്ടു കവിതകളാണ്. മുന്നോട്ടു ഗമിക്കേണ്ടതിന്റെയും പ്രത്യാശയോടെ ഭാവിയെ ഉറ്റുനോക്കേണ്ടതിന്റെയും ആവശ്യകതയെപ്പറ്റി ഇവ ഊന്നിപ്പറയുന്നു. ഇംഗ്ളീഷ് സാഹിത്യത്തിലെ ആദ്യകാല നാടകീയ സ്വഗതാഖ്യാനങ്ങളിൽ (dramatic monologues)പ്പെട്ടവയാണ് 'യുളീസസും' 'ലോക്സലി ഹോളും'. പോയെംസ് എന്ന സമാഹാരത്തിലെ മിക്കവാറും എല്ലാ കവിതകളിലും സമൂഹത്തിൽ കവിക്കുള്ള ചുമതലകളെപ്പറ്റി ചിന്തിക്കുന്ന ടെനിസനെ കാണാം. സമൂഹത്തിൽ അധ്യാപകന്റെയും വിമർശകന്റെയും വ്യാഖ്യാതാവിന്റെയും യോഗിയുടെയും എല്ലാം സ്ഥാനം കവിക്കുണ്ടെന്ന വിശ്വാസവും ഈ കവിതകളിൽ ദർശിക്കാം. 

ടെനിസന്റെ പ്രകൃഷ്ട കൃതി എന്ന സ്ഥാനം ലഭിച്ചിരിക്കുന്നത് ഇൻ മെമ്മോറിയത്തിനാണ്. ഹാലം മരിച്ചപ്പോൾ ഉണ്ടായ ദുഃഖത്തിൽ നിന്നുളവായ ഈ നീണ്ട വിലാപകാവ്യം പതിനെട്ടോളം വർഷം (1833-1850) കൊണ്ടാണ് പൂർത്തിയാക്കിയത്. ദൈവം, ക്രിസ്തു, അനശ്വരത, വ്യക്തിദുഃഖത്തിന്റെയും നഷ്ടങ്ങളുടെയും അർഥം എന്നിവയെല്ലാം കവി ഇതിൽ പഠനവിധേയമാക്കിയിരിക്കുന്നു. ഇംഗ്ലീഷിലെ ദൈർഘ്യമേറിയ വിപാലകാവ്യമാണ് ഇൻ മെമ്മോറിയം. തികച്ചും വ്യക്തിഗതമെന്നു വിളിക്കാവുന്ന ദുഃഖത്തിന്റെ വേലിയേറ്റം നാം അതിൽ കാണുന്നു. അജപാല വിലാപകാവ്യത്തിന്റെ കൃത്രിമത്വം അതിലില്ല. (നോ: ഇൻ മെമ്മോറിയം).

ഹാലവും ടെനിസനും തമ്മിൽ ഉള്ള ബന്ധം വെറും പരിചയക്കാരായ എഡ്വേഡ് കിങും ജോൺ മിൽറ്റനും തമ്മിലുള്ള ബന്ധത്തിൽ നിന്നു തികച്ചും വ്യത്യസ്തമായിരുന്നു. (മിൽറ്റന് ലിസിഡസ് എന്ന വിലാപകാവ്യം എഴുതാൻ പ്രേരകമായത് എഡ്വേഡ് കിങിന്റെ മരണമാണ്.) അജപാല വിലാപകാവ്യത്തിന്റെ സമ്പൂർണത ലിസിഡസിൽ കാണാമെങ്കിലും ഇൻ മെമ്മോറിയത്തിൽ അനുഭവപ്പെടുന്ന വ്യക്തിഗത ദുഃഖത്തിന്റെ ചൂടും ചുരും അതിലില്ല. 'എലിജി' എന്ന പൊതുനാമം മാത്രം ഉപയോഗിച്ചു വിശേഷിപ്പിക്കപ്പെടാറുള്ള എലിജി റിട്ടൺ ഇൻ എ കൺട്രി ചർച്ച് യാഡിൽ തോമസ് ഗ്രേ പ്രദർശിപ്പിക്കുന്ന ദുഃഖത്തിനും വ്യക്തി ബന്ധങ്ങളിൽ നിന്ന് ഉളവാകുന്ന ഊഷ്മളത ഇല്ലെന്നു പറയാം. ഇൻ മെമ്മോറിയത്തെ വായനക്കാരന് പ്രിയങ്കരമാക്കുന്ന വികാരതീവ്രതയും ഇതിൽ കുറവാണ്. ഈ അളവുകോൽ വച്ചു നോക്കിയാൽ ഷെല്ലിയുടെ അഡോണെയ്സ്, ആർനൾഡിന്റെ തേർസിസ്, വിറ്റ്മന്റെ വെൻ ലൈലക്സ് ലാസ്റ്റ് ഇൻ ദ് ഡോർയാഡ് ബ്ളുംഡ്, ഓഡന്റെ ഇൻ മെമ്മറി ഒഫ് ഡബ്ളിയു. ബി.യേറ്റ്സ് എന്നീ പ്രസിദ്ധ വിലാപകാവ്യങ്ങളെയെല്ലാം ടെനിസൻ കൃതി ഏറെ പിന്നിലാക്കുന്നുവെന്നു കാണാം.

ടെനിസന്റെ പിൽക്കാല രചനകളിലെ പ്രതിപാദ്യങ്ങൾ കൂടുതലും വൈയക്തികമെന്നതിനെക്കാൾ സാമൂഹികമാണ്. ആസ്ഥാന കവി എന്ന സ്ഥാനം അതിന്റെ എല്ലാ ഗൗരവത്തോടുംകൂടി ടെനിസൺ സ്വീകരിച്ചു. പ്രധാനപ്പെട്ട എല്ലാ അവസരങ്ങളെയും സംഭവങ്ങളെയുംപറ്റി എഴുതുവാൻ ഔദ്യോഗിക അഭ്യർഥനകൾ ഉണ്ടാകുന്നതനുസരിച്ച് ഇദ്ദേഹം കവിതകൾ രചിച്ചുവന്നു. വൈകാതെ പ്രിൻസ് ഒഫ് വെയ്ൽസിന്റെ വധുവാകേണ്ടിയിരുന്ന ഡെയ്നിഷ് രാജകുമാരിയെ അഭിസംബോധന ചെയ്തെഴുതിയ 'എ വെൽക്കം ടു അലെക്സാൻഡ്ര' (1863) ഒരു ഉദാഹരണം മാത്രമാണ്. ഇദ്ദേഹത്തിന്റെ സംബോധനാഗീതങ്ങൾ (odes) വൃത്തനിബദ്ധതയ്ക്കു ഖ്യാതി നേടിയവയാണ്. 'ഓഡ് ഒൺ ദ് ഡെത്ത് ഒഫ് ഡ്യൂക് ഒഫ് വെല്ലിങ്റ്റൻ' (1852), 'ഓഡ് സങ് അറ്റ് ദി ഓപ്പെനിങ് ഒഫ് ദി ഇന്റെർനാഷനൽ എക്സിബിഷൻ' എന്നിവയാണ് ഈ കവിയുടെ പ്രസിദ്ധിനേടിയ സംബോധനാഗീതങ്ങൾ.

ടെനിസന്റെ ദേശഭക്തിപരമായ കവിതകൾ വിശേഷിച്ചും 'ദ് ചാർജ് ഒഫ് ദ് ലൈറ്റ് ബ്രിഗെയ്ഡ്' (1854), 'ദ് ചാർജ് ഒഫ് ദ് ഹെവി ബ്രിഗെയ്ഡ്' (1882) എന്നിവ ധീര കൃത്യങ്ങളെ രാഷ്ട്രം എങ്ങനെ ആദരിക്കുന്നു എന്നു ചൂണ്ടിക്കാട്ടുന്നു. വർത്തമാന കാലത്തിന്റെ സ്പന്ദനങ്ങളെയും നിത്യജീവിതത്തിന്റെ പ്രശ്നങ്ങളെയും അധികരിച്ചുള്ള കവിതകൾ വേണമെന്ന റസ്കിനെപ്പോലുള്ള വിമർശകരുടെ ആവശ്യമനുസരിച്ചും ടെനിസൺ കാവ്യരചന നടത്തിയിട്ടുണ്ട്. സ്ത്രീകളുടെ സ്ഥാനത്തെപ്പറ്റിയും അവരുടെ അവകാശങ്ങളെപ്പറ്റിയുമുള്ള നീണ്ട കവിതയാണ് ദ് പ്രിൻസസ്. ഗാർഹിക വിഷയങ്ങളെ അധികരിച്ചുള്ള ആഖ്യാന കവിതകളും ഇദ്ദേഹം രചിച്ചിട്ടുണ്ട്. 'സീ ഡ്രീംസും' (1860), 'ഈനോക് ആർഡെ'നും ഈ വിഭാഗത്തിൽപ്പെടുന്നു.

ആസ്ഥാന കവിപ്പട്ടത്തിന്റെ നാളുകളുടെ മുഖ്യപങ്കും ഇഡിൽസ് ഒഫ് ദ് കിങ് രചിക്കുവാൻ ടെനിസൺ ചെലവിട്ടു. 'ലോക്സ്ലി ഹോളി'ന്റെ അനുബന്ധംപോലെ രചിച്ച 'ലോക്സ്ലി ഹോൾ സിക്സ്റ്റി ഇയേഴ്സ് ആഫ്റ്റെറി'ൽ (1886) ഭാവിയെക്കുറിച്ച് വൻ പ്രതീക്ഷ പുലർത്തുന്നതോടൊപ്പം കവിയിൽ ആഴത്തിൽ വേരോടിയിരുന്ന അശുഭാപ്തി വിശ്വാസവും ദ്യോതിപ്പിക്കുന്നുണ്ട്. മാനുഷികാവസ്ഥയെ ചൊല്ലി അശുഭാപ്തി വിശ്വാസം ഉണ്ടായിരുന്നെങ്കിലും ദൈവവിശ്വാസം, സ്നേഹത്തിന്റെ ശക്തി എന്നിവയെപ്പറ്റി കവിക്കുള്ള ധാരണകൾ ഒരിക്കലും ഉലയുന്നില്ല. ദി എയ്ൻഷ്യന്റ് സെയ്ജ് (1885) അക്ബേഴ്സ് ഡ്രീം (1892) എന്നിവയിൽ മരണാനന്തര ജീവിതത്തിലുള്ള വിശ്വാസം, സ്നേഹത്തിലൂടെ നേടുന്ന വിമോചനം തുടങ്ങിയവയിലുള്ള പ്രതീക്ഷ പ്രകടമാണ്.

ജീവിതത്തിന്റെ അവസാനത്തെ രണ്ടു ദശകങ്ങളിലായി ഏതാനും കാവ്യനാടകങ്ങളും ടെനിസൺ രചിച്ചിട്ടുണ്ട്. അവയിൽ ക്യൂൻ മേരി (1875) ഹാരോൾഡ് (1876) ബെക്കറ്റ് (1884) എന്നിവയാണ് ഏറെ പ്രശസ്തം. ബാലഡ്സ് ആൻഡ് അദർ പോയെംസ് (1880), റ്റൈറീസിയസ് ആൻഡ് അദർ പോയെംസ് (1885), ലോക്സ്ലി ഹോൾ സിക്സ്റ്റി ഇയേഴ്സ് ആഫ്റ്റർ, ഡെമീറ്റർ ആൻഡ് അദർ പോയെംസ് (1889), ദ് ഡെത്ത് ഒഫ് ഈനോണി ആൻഡ് അദർ പോയെംസ് (1892) എന്നീ പ്രധാനപ്പെട്ട സമാഹാരങ്ങളും ടെനീസൺ പ്രസിദ്ധീകരിച്ചു. ആംഗ്ലേയ കവികൾക്കിടയിൽ പ്രമുഖമായ ഒരു സ്ഥാനമുള്ള ടെനിസൺ നാല്പത്തിരണ്ടു വർഷം ആസ്ഥാന കവിപദം അലങ്കരിച്ചിട്ടുണ്ട്. 1892 ഒക്ടോബർ 6-ന് സറിയിലെ ഓൾഡ്വർത്തിൽ ഇദ്ദേഹം അന്തരിച്ചു.


</doc>
<doc id="145763" url="https://ml.wikipedia.org/wiki?curid=145763" title="ഫ്രെഡറിക് റോബർട്ട് ടെനന്റ്">
ഫ്രെഡറിക് റോബർട്ട് ടെനന്റ്

മതതത്ത്വശാസ്ത്രജ്ഞൻ, ഈശ്വരജ്ഞാനവിശാരദൻ എന്നീ നിലകളിൽ പ്രശസ്തിയാർജിച്ച ബ്രിട്ടിഷ് ചിന്തകനാണ് ഫ്രെഡറിക് റോബർട്ട് ടെനന്റ് (ജനനം:സെപ്റ്റംബർ 1, 1866, Burslem, Staffordshire, England — മരണം സെപ്റ്റംബർ 9, 1957, Cambridge, Cambridgeshire). 1866-ൽ ജനിച്ച ഇദ്ദേഹം ജീവിതത്തിന്റെ ഏറിയ പങ്കും കേംബ്രിഡ്ജിലാണ് കഴിച്ചുകൂട്ടിയത്. കേംബ്രിഡ്ജ് സർവകലാശാലയിൽ വിദ്യാഭ്യാസം പൂർത്തിയാക്കിയ ടെനന്റ് അവിടെ മതതത്ത്വശാസ്ത്രാധ്യാപകൻ എന്ന നിലയിൽ സേവനം അനുഷ്ഠിച്ചിരുന്നു.

ദൈവശാസ്ത്രത്തെക്കുറിച്ചും മതത്തിന്റെയും ശാസ്ത്രത്തിന്റെയും തത്ത്വചിന്താപരമായ പശ്ചാത്തലത്തെക്കുറിച്ചും ഇദ്ദേഹം ധാരാളം എഴുതിയിരുന്നു. ശാസ്ത്രത്തിന്റെ അടിസ്ഥാന പ്രമാണങ്ങളെ ആധാരമാക്കിക്കൊണ്ട് ഈശ്വരനാണ് പ്രപഞ്ച കാരണം എന്നു യുക്തിയുക്തം തെളിയിക്കാൻ കഴിയുമെന്ന് ഇദ്ദേഹം സിദ്ധാന്തിച്ചു. ദൈവത്തിന്റെ അസ്തിത്വത്തെക്കുറിച്ച് നിലനിൽക്കുന്ന മറ്റു സിദ്ധാന്തങ്ങളെക്കാൾ ശക്തവും നിലവിലുള്ള വിശ്വാസ പ്രമാണങ്ങളുമായി പൊരുത്തപ്പെടുന്നതുമാണ് തന്റെ സിദ്ധാന്തമെന്നും ഇദ്ദേഹം അവകാശപ്പെട്ടു.

ടെനന്റിന്റെ വീക്ഷണത്തിൽ ഗണിതശാസ്ത്രവും തർക്കശാസ്ത്രവും ഒഴിച്ചുള്ള എല്ലാ അറിവുകളും സംഭാവ്യമായ വ്യാഖ്യാന നിഗമനങ്ങളാണ്, മനുഷ്യനു അതു സയുക്തികമായിരിക്കും എന്നുമാത്രം. അങ്ങനെ നോക്കുമ്പോൾ ശാസ്ത്രത്തെയും ദൈവശാസ്ത്രത്തെയും ഒരുപോലെ വീക്ഷിക്കാവുന്നതാണ്. ആത്മജ്ഞാനികളുടെ ദൈവസിദ്ധാന്തത്തെ ടെനന്റ് നിഷേധിക്കുകയും ദൈവശാസ്ത്രത്തിന്റെ അടിസ്ഥാനത്തിൽ പ്രപഞ്ചത്തിനു കാരണമായ ഒരു ദൈവത്തിന്റെ അസ്തിത്വം ഊട്ടി ഉറപ്പിക്കുകയും ചെയ്തു. തന്റെ സിദ്ധാന്തത്തിന്റെ സാധുത ഉറപ്പിക്കാൻ പല വസ്തുതകളും ഇദ്ദേഹം നിരത്തുന്നുണ്ട്. പ്രപഞ്ചത്തിന്റെ ഘടനയും അതിലെ സൃഷ്ടികളും മനുഷ്യനും അവന്റെ ബുദ്ധിവൈഭവവും ധാർമികതയുമൊക്കെ ലക്ഷ്യബോധമില്ലാതെ എങ്ങനെയോ സംഭവിച്ചതാണെന്നുള്ള നിഗമനം യുക്തിക്ക് നിരക്കുന്നതല്ല. ഒരു സൃഷ്ടികർത്താവിന്റെ ബോധപൂർവ്വമായ പ്രവർത്തന ഫലമായിട്ടാണ് ഇങ്ങനെ സംഭവിച്ചിട്ടുള്ളത്; അതാണ് ഈശ്വരൻ എന്നും ഇദ്ദേഹം അഭിപ്രായപ്പെട്ടു. ടെനന്റിന്റെ വീക്ഷണത്തെ അപ്പാടെ സ്വീകരിക്കാൻ തത്ത്വചിന്തകർ വിമുഖതകാട്ടുന്നു. 1957-ൽ ഇദ്ദേഹം നിര്യാതനായി.


</doc>
<doc id="145765" url="https://ml.wikipedia.org/wiki?curid=145765" title="ടെക്സാസ് കാലിദീനം">
ടെക്സാസ് കാലിദീനം

കന്നുകാലികളിൽ കണ്ടുവരുന്ന ഒരു പ്രോട്ടോസോവൻ രോഗമാണ് ടെക്സാസ് കാലിദീനം. പതിനെട്ടാം ശതകത്തിന്റെ അന്ത്യഘട്ടത്തിൽ പെൻസിൽവാനിയയിലും പത്തൊൻപതാം ശതകത്തിന്റെ ആദ്യഘട്ടത്തിൽ ടെക്സാസിലും കന്നുകാലികളെ ഈ രോഗം ബാധിക്കുകയുണ്ടായി. രോഗം ബാധിച്ച കന്നുകാലികളെ ടെക്സാസിൽ നിന്ന് മറ്റു രാജ്യങ്ങളിലേക്കു കയറ്റി അയച്ചത് വളരെ വേഗത്തിൽ ഈ രോഗം മറ്റു രാജ്യങ്ങളിലും വ്യാപിക്കാനിടയാക്കി. ഇക്കാരണത്താൽ യു.എസ്സിൽ നിന്ന് കന്നുകാലികളെ കയറ്റി അയയ്ക്കുന്നതിന് നിരോധനം ഏർപ്പെടുത്തുകയുണ്ടായി.
ശക്തമായ പനി (106°F വരെ) വിളർച്ച, വിശപ്പില്ലായ്മ, ദഹനക്കേട്, കണ്ണുകൾക്കും ചുണ്ടുകൾക്കും നിറം മാറ്റം തുടങ്ങിയവയാണ് രോഗലക്ഷണങ്ങൾ. 1879-ൽ ഡാനിയേൽ സാൽമോൺ (Daniel Salmon) എന്ന ശാസ്ത്രകാരനാണ് ടെക്സാസ് പനിയുടെ കാരണം കണ്ടെത്തിയത്.

മൃഗഡോക്ടറായ എഫ്.എൽ. കിൽബോൺ (F.L.Kilbourne) അമേരിക്കൻ ഡോക്ടറായ തിയോബാൾഡ് സ്മിത്ത് (Theobold Smith) എന്നിവർ ഒരുമിച്ചു നടത്തിയ ഗവേഷണങ്ങൾ രക്തത്തിൽ കാണപ്പെടുന്ന ബേബീസിയ എന്ന സൂക്ഷ്മപരാദ ജീവിയാണ് ടെക്സാസ് രോഗത്തിനു കാരണമെന്നു കണ്ടുപിടിച്ചു. ചെള്ളുകളാണ് രോഗം പരത്തുന്നതെന്നും ഇവർ കണ്ടെത്തി.

അമേരിക്കൻ മൃഗഡോക്ടറായ കൂപ്പർ കാർട്ടിസിന്റെ (Cooper Curtice) പരീക്ഷണങ്ങളിൽ കൊതുകുകൾ മനുഷ്യരിലേക്കും ഈ രോഗത്തെ വ്യാപിപ്പിക്കുമെന്നു കണ്ടെത്തുകയുണ്ടായി.

കന്നുകാലികളിൽ ടെക്സാസ് രോഗത്തിനു നിദാനം ബേബീസിയ ബൈജെമിന എന്ന സ്പീഷീസാണ്. ബേബീസിയയുടെ മറ്റു ചില സ്പീഷീസ് കുതിര, കഴുത, നായ്, പന്നി തുടങ്ങിയവയിൽ ഈ രോഗം വരുത്തുന്നുണ്ടെന്നും കണ്ടെത്തിയിട്ടുണ്ട്.


</doc>
<doc id="145768" url="https://ml.wikipedia.org/wiki?curid=145768" title="വില്യം ടെമ്പിൾ">
വില്യം ടെമ്പിൾ

കാന്റർബറിയിലെ മുൻ ആർച്ച് ബിഷപ്പാണ് വില്യം ടെമ്പിൾ.. 

1881 ഒക്ടോബർ 15-ന് ഡെവൺഷെറിലെ എക്സ്റ്ററിൽ ഫ്രെഡറിക് ടെംപിളിന്റെ പുത്രനായി ജനിച്ചു. 1902-ൽ ഒക്സ്ഫഡ് സർവകലാശാലയിൽ നിന്ന് വിദ്യാഭ്യാസം പൂർത്തിയാക്കിയ ഇദ്ദേഹം, അവിടത്തെ ക്യൂൻസ് കോളജിൽ അധ്യാപകനായാണ് ഔദ്യോഗിക ജീവിതം ആരംഭിച്ചത്. 1909-ൽ വൈദികപട്ടം ലഭിച്ചു. 1910-14 കാലത്ത് റെപ്റ്റൺ സ്കൂളിലെ പ്രധാനാധ്യാപകനായും 1914-17 കാലത്ത്. പികാഡിലിയിലെ സെന്റ. ജയിംസ് ദേവാലയത്തിലെ പുരോഹിതനായും സേവനമനുഷ്ഠിച്ചു. വെസ്റ്റ് മിനിസ്റ്റർ അബിയിലെ വൈദികസമിതിയംഗം മാഞ്ചെസ്റ്ററിലെ ബിഷപ്പ്, യോർക്കിലെ ആർച്ച്ബിഷപ്പ് എന്നീ പദവികൾ അലങ്കരിച്ചതിനുശേഷം 1942-ൽ കാന്റർബറിയിലെ ആർച്ച് ബിഷപ്പ് ആയി. ഇംഗ്ലണ്ടിന്റെ ക്രൈസ്തവസഭാധ്യക്ഷൻ എന്ന നിലയിൽ വത്തിക്കാനുമായി ബന്ധം സ്ഥാപിക്കാൻ ഇദ്ദേഹം മുൻകൈയെടുത്തു. ക്രൈസ്തവസഭയുടെ സ്വാതന്ത്ര്യത്തിനും ഉന്നമനത്തിനും, സമൂഹനന്മയ്ക്കുംവേണ്ടി ഇദ്ദേഹം അക്ഷീണം പ്രവർത്തിച്ചു. 1937-ൽ എഡിൻബറൊയിൽ നടന്ന മതവിശ്വാസപ്രവർത്തനത്തെയും സഭാനടപടികളെയും കുറിച്ചുള്ള രണ്ടാം ലോക സമ്മേളനത്തിൽ ആധ്യക്ഷ്യം വഹിച്ചത് ഇദ്ദേഹമാണ്. ജെ.എഛ്. ന്യൂമാനുശേഷം ഇംഗ്ലണ്ടിൽ ഏറ്റവും കൂടുതൽ സ്വാധീനം ചെലുത്താൻ കഴിഞ്ഞ പുരോഹിതശ്രേഷ്ഠനാണ് വില്യം ടെംപിൾ.

ടെംപിളിന്റെ സാമൂഹിക ധർമശാസ്ത്രവീക്ഷണങ്ങളെ ക്രൈസ്തവ സിദ്ധാന്തങ്ങൾ സ്വാധീനിച്ചിരുന്നു. ആത്മീയ വാദത്തെ ആസ്പദമാക്കിയാണ് ഇദ്ദേഹം ക്രിസ്തുവിനെ വിശദീകരിച്ചത്. ക്രൈസ്തവ വിശ്വാസത്തിന് സാർവജനീനമായ ഒരു കാഴ്ചപ്പാടു നൽകി. ദിവ്യ വെളിപാടിനെക്കുറിച്ചുള്ള ടെംപിളിന്റെ വീക്ഷണം പ്രത്യേകം ശ്രദ്ധേയമാണ്. ഓരോ സംഭവവും ദൈവസാന്നിധ്യം വെളിപ്പെടുത്തുന്നുണ്ടെങ്കിലും ഒരു പ്രത്യേക വ്യക്തിക്കുമാത്രമേ 'ദിവ്യ വെളിപാട്' ലഭിക്കുന്നുള്ളുവെന്നും അതിനാൽ ക്രിസ്തീയ 'ദിവ്യ വെളിപാട്' തികച്ചും വ്യക്തിപരമായ ഒരു അനുഭവമാണെന്നും ഇദ്ദേഹം സിദ്ധാന്തിച്ചു. മെൻസ് ക്രിയാട്രിക്സ് (1917), ക്രിസ്റ്റസ് വെരിറ്റാസ് (1924), നേച്ചർ, മാൻ ആൻഡ് ഗോഡ് (1934) എന്നിവയാണ് പ്രധാന കൃതികൾ. 1944 ഒക്ടോബർ 26-ന് കെന്റിൽ നിര്യാതനായി.



</doc>
<doc id="145774" url="https://ml.wikipedia.org/wiki?curid=145774" title="ജോൺ ലോറൻസ് ടൂൾ">
ജോൺ ലോറൻസ് ടൂൾ

ഒരു ബ്രിട്ടീഷ് അഭിനേതാവാണ് ജോൺ ലോറൻസ് ടൂൾ(12 മാർച്ച് 1830 – 30 ജൂലൈ 1906). പത്തൊൻപതാം നൂറ്റാണ്ടിന്റെ അവസാനദശകങ്ങളിലെ പ്രമുഖനായ ഹാസ്യനടനായിരുന്നു. 

1832 - മാർച്ച് 12 നാണ് ജോൺ ലോറൻസിന്റെ ജനനം. 1852-ൽ ഡബ്ലിനിലാണ് ടൂൾ പ്രൊഫഷണൽ നടനായി രംഗപ്രവേശം ചെയ്തത്. അതേവർഷം തന്നെ ലണ്ടനിലും അരങ്ങേറ്റം നടത്തിയ ടൂൾ അവിടത്തെ വാസക്കാലത്ത് ഹെന്റി ഇർവിങ്ങുമായി ചങ്ങാത്തം സ്ഥാപിച്ചു. 1867-ൽ ഇവർ ഒരുമിച്ച് അഭിനയിക്കുകയുമുണ്ടായി. കാർട്ടൂണിസ്റ്റുകൾക്ക് ഇവരുടെ ബന്ധം ഒരു മികച്ച നേട്ടമായി മാറി. അഡൽഫി നാടക പരമ്പരയിലൂടെ ടൂൾ വളരെവേഗം ജനപ്രീതി നേടി. ഹാസ്യനാടകങ്ങളിൽ മെച്ചപ്പെട്ട അഭിനയമാണ് ടൂൾ കാഴ്ചവച്ചത്. ഡോട്ട് (1862) ഡിയറർ ദാൻ ലൈഫ് (1868) എന്നിവ പ്രത്യേകം ശ്രദ്ധേയമായി. ചാറിങ് ക്രോസ് തിയെറ്റർ പാട്ടത്തിനു വാങ്ങിയ ടൂൾ അതിന്റെ പേര് ടൂൾസ് തിയെറ്റർ എന്നാക്കി മാറ്റി. സ്വന്തം പേരിൽ ഒരു തിയെറ്റർ തുടങ്ങുവാനാകുന്നിടത്തോളം പ്രശസ്തി അക്കാലത്ത് മറ്റാരും നേടിയിരുന്നില്ല. തിയെറ്റർ മാനേജർ എന്ന നിലയിലും ടൂളിന്റെ സേവനം പ്രശംസ നേടി. ജെ.എം. ബാരിയുടെ നാടകങ്ങൾ ആദ്യമായവതരിപ്പിച്ചതും ടൂളായിരുന്നു. 1906-ൽ ഇദ്ദേഹം അന്തരിച്ചു.




</doc>
<doc id="145776" url="https://ml.wikipedia.org/wiki?curid=145776" title="ടൂളാൻ">
ടൂളാൻ

തെക്കുകിഴക്കൻ ഫ്രാൻസിലെ ഒരു നഗരമാണ് ടൂളാൻ. 'വാർ ഡിപ്പാർട്ടുമെന്റ്' (Var department)-ന്റെ തലസ്ഥാനമായ ടൂളാൻ മാഴ്സീൽസിനു (Marseilles) 46 കി.മീ. തെ. കി. മാറി മെഡിറ്ററേനിയൻ തീരത്ത് സ്ഥിതിചെയ്യുന്നു. നഗരജനസംഖ്യ: 167619 (1990); നഗരസമൂഹ ജനസംഖ്യ: 437553 (1990).

ഫ്രാൻസിലെ മൂന്ന് നാവികത്താവളങ്ങളിലൊന്നായ ടൂളാൻ ഒരു മുഖ്യ ഉത്പാദന-വാണിജ്യ കേന്ദ്രംകൂടിയാണ്. മത്സ്യബന്ധന കേന്ദ്രമെന്ന നിലയിലും ടൂളാൻ പ്രശസ്തമാണ്. നിരവധി കപ്പൽ നിർമ്മാണ-റിപ്പയറിംഗ് കേന്ദ്രങ്ങൾ ടൂളാനിലുണ്ട്. രാസവസ്തുക്കൾ, തുണിത്തരങ്ങൾ, യന്ത്രസാമഗ്രികൾ, സംസ്കരിച്ച ഭക്ഷ്യസാധനങ്ങൾ, യുദ്ധോപകരണങ്ങൾ എന്നിവയാണ് ടൂളാനിലെ മുഖ്യ വ്യാവസായികോത്പന്നങ്ങൾ.

1911-ൽ ടൂളാൻ തുറമുഖത്ത് വച്ച് ലിബർട്ടി എന്ന യുദ്ധക്കപ്പലിൽ ഉണ്ടായ അഗ്നിബാധ ഇവിടെ വൻ നാശനഷ്ടങ്ങൾ വിതച്ചു. സമീപത്തുണ്ടായിരുന്ന മറ്റു കപ്പലുകൾക്കും ഈ അഗ്നിബാധയിൽ നാശനഷ്ടങ്ങൾ ഉണ്ടായി. ഇരുന്നൂറോളം പേർ ഈ അപകടത്തിൽ മരിച്ചു. രണ്ടാം ലോകയുദ്ധകാലത്ത് ജർമൻ സേനയുടെ കൈയിൽ പെടാതിരിക്കാൻ ഫ്രഞ്ച് നാവികപ്പടയുടെ ഒട്ടനവധി കപ്പലുകൾ ടൂളാൻ തുറമുഖത്ത് മുക്കിത്താഴ്ത്തിയിട്ടുണ്ട്. തുടർന്നുണ്ടായ ബോംബാക്രമണത്തിൽ ടൂളാൻ തുറമുഖം മിക്കവാറും പൂർണമായി നശിപ്പിക്കപ്പെട്ടു. ടൂളാൻ ഹാർബറിന്റെ കിഴക്കൻഭാഗം വാണിജ്യ-നാവികാവശ്യത്തിനും (Merchant shipping) പടിഞ്ഞാറൻ ഭാഗം ഫ്രഞ്ച് നാവികാവശ്യത്തിനും വേണ്ടിയാണുപയോഗിക്കുന്നത്.

ടൂളാൻ നഗരത്തിന്റെ പഴയഭാഗത്തെ തെരുവുകൾ ഇടുങ്ങിയതും വക്രവുമാണ്. പാർശ്വങ്ങളിൽ തണൽ മരങ്ങൾ വച്ചുപിടിപ്പിച്ച വീതിയേറിയ നിരത്തുകളും കൂറ്റൻ മന്ദിരങ്ങളും ആധുനിക നഗരഭാഗങ്ങളുടെ സവിശേഷതകളാണ്. 11-ാം ശ.-ൽ നിർമിച്ച സെന്റ് മേരി പള്ളി, സെന്റ് ലൂയി പള്ളി, സൈനിക ആശുപത്രി എന്നിവ ഇവിടത്തെ ശ്രദ്ധേയ മന്ദിരങ്ങളാണ്. നഗരത്തിന് പുറത്ത് 17-ാം ശ. മുതൽക്കുള്ള നിരവധി കോട്ടകൾ കാണാം. 6-ാം ശ.-ത്തിൽ തന്നെ ഒരു ഇടവക ആസ്ഥാനമായി ടൂളാൻ മാറിയിരുന്നു. നഗരത്തിനടുത്ത് ലാ ഗാർഡിയിലാണ് (La Garde) ടൂളാൻ സർവകലാശാല സ്ഥിതിചെയ്യുന്നത്.

അനേകം പ്രധാന യുദ്ധങ്ങൾക്ക് ടൂളാൻ നഗരം സാക്ഷ്യം വഹിച്ചിട്ടുണ്ട്. ഹെന്റി നാലാമനും പതിനാലാമനും ടൂളാൻ നഗരത്തിൽ നിരവധി കോട്ടകൾ നിർമ്മിച്ചു. 1707-ലെ സ്പാനിഷ് പിന്തുടർച്ചാ യുദ്ധകാലത്ത് ഇംഗ്ലീഷ്-നെതർലൻഡ്സ് സഖ്യസേനയെ ടൂളാൻ ചെറുത്തുനിന്നു. ഫ്രഞ്ചു വിപ്ലവകാലത്ത്, 1793-ൽ റോയലിസ്റ്റുകൾ ഈ നഗരത്തെ ഇംഗ്ലീഷുകാർക്ക് അടിയറവച്ചു. 1793-ന്റെ അവസാനത്തിൽ ഫ്രഞ്ച് റിപ്പബ്ളിക്കൻ സേന നഗരത്തെ കടന്നാക്രമിച്ച് കീഴടക്കുകയുണ്ടായി. ഈ യുദ്ധത്തിലാണ് ഒരു സൈനിക മേധാവി എന്ന നിലയിലുള്ള നെപ്പോളിയന്റെ അനിതരസാധാരണമായ കഴിവ് തെളിയിക്കപ്പെട്ടത്.

രണ്ടാം ലോകയുദ്ധ കാലത്തുണ്ടായ ബോംബാക്രമണം ടൂളാൻ നഗരത്തിൽ ഏറെ നാശനഷ്ടങ്ങൾ വരുത്തി. 1944-ൽ സഖ്യസേന ഈ നഗരത്തെ മോചിപ്പിച്ചു.


</doc>
<doc id="145777" url="https://ml.wikipedia.org/wiki?curid=145777" title="അജ്ഞാനകുഠാരം">
അജ്ഞാനകുഠാരം

ജോസഫ് ഫെന്നിന്റെ (1785-1835; ക്രിസ്തുമതം സ്വീകരിച്ച ചെറുശ്ശേരി ചാത്തുനായർ) പ്രധാന കൃതിയാണ് അജ്ഞാനകൂഠാരം. ക്രിസ്തുമത പ്രചാരണാർഥം രചിച്ചിട്ടുള്ള ഒരു ഭാഷാഗാനമാണിത് (1835). ബാലൻമാർക്കുപോലും മനസ്സിലാകണമെന്ന ഉദ്ദേശ്യത്തോടെ ലളിതമായ ഭാഷയിലാണ് രചന. അന്യമതങ്ങളിലെ, പ്രത്യേകിച്ചും ഹിന്ദുമതത്തിലെ പല അനാചാരങ്ങളെയും അനുഷ്ഠാനങ്ങളെയും കവി ഇതിൽ നിശിതമായി വിമർശിച്ചിരിക്കുന്നു. അയിത്താചാരം, കെട്ടുകല്യാണം, ശുദ്ധികലശം തുടങ്ങിയവ അക്കൂട്ടത്തിൽപ്പെടും. ഈ വക അനാചാരങ്ങൾക്കു കാരണമായ അജ്ഞാനവൃക്ഷത്തെ വെട്ടിനീക്കുന്നതിനുള്ള ഒരു കോടാലിയായിട്ടാണ് ഈ കൃതി ഉദ്ദേശിക്കപ്പെട്ടിട്ടുള്ളതെന്ന് ഗ്രന്ഥനാമം സൂചിപ്പിക്കുന്നു. സത്യവേദം പഠിക്കാതെയും നിത്യജീവന്റെ വഴി ആരായാതെയും ക്രിസ്ത്യാനി എന്ന പേരും ധരിച്ച് നടക്കുന്ന "നാമമാത്രക്രിസ്ത്യാനി"കളെ സാത്താന്റെ ഭക്തൻമാരായി ചിത്രീകരിക്കാനും ഇദ്ദേഹം മടിച്ചിട്ടില്ല. എഴുത്തച്ഛനെ അനുകരിച്ച് കൃതിയിൽ ഇടയ്ക്കിടെ ചില തത്ത്വോപദേശങ്ങളും നിബന്ധിച്ചിട്ടുണ്ട്. ഉദാ.

പ്രചാരണോദ്ദേശ്യത്തോടെ എഴുതപ്പെട്ടതാകയാൽ ഇതിന് കാവ്യഗുണം കുറയും; എങ്കിലും നല്ല ഒഴുക്കും ഫലിതവും ഉണ്ട്. ആദ്യകാലത്ത് ഇതിന് നല്ല പ്രചാരം ലഭിച്ചിരുന്നു. റവ. ഹെന്റി ബേക്കർ 1840-ൽ എഴുതിയ ഒരു കത്തിൽ ഈ കൃതിയെപ്പറ്റി ഇങ്ങനെ പ്രസ്താവിച്ചിരിക്കുന്നു: "മുമ്പ് ഈ മിഷനിൽപെട്ടിരുന്ന ഒരു നാട്ടുകാരൻ എഴുതിയ ഈ കവിതയ്ക്ക് ഏറ്റവും കൂടുതൽ പ്രചാരം ഉണ്ടായിരുന്നു. ഹിന്ദുമതത്തിന്റെ വൈകൃതങ്ങളെയും മോക്ഷസാധകത്വത്തിൽ യഹൂദമുഹമ്മദുമതങ്ങളുടെ അപര്യാപ്തതയെയും വെളിപ്പെടുത്തുന്ന ഒരു കൃതിയാണിത്" . ഫാദർ ജെറാർഡ്, തകടിയേൽ മാത്തൻ ഇട്ടിയവിര എന്നിവരും അജ്ഞാനകുഠാരം എന്ന പേരിൽ കവിതകൾ രചിച്ചിട്ടുള്ളതായി ഭാഷാസാഹിത്യചരിത്രങ്ങളിൽ കാണുന്നു.
ഈ ഗ്രന്ഥത്തെ ക്രിസ്തുമതനിരൂപണം എന്ന ഗ്രന്ഥത്തിൽ ചട്ടമ്പി സ്വാമികൾ നിശിതമായി വിമർശിച്ചിട്ടുണ്ട്. മിഷണറിമാർ "അജ്ഞാനകുഠാരം മുതലായ ദൂ‌ഷണപുസ്തകങ്ങളെ അച്ചടിപ്പിച്ച് പ്രസിദ്ധംചെയ്തുകൊണ്ട് സാധുക്കളും അജ്ഞന്മാരുമായ പുലയർ ചാന്നാർ പറയർ മുതലായ ഹിന്ദുക്കളുടെ മനസ്സിനെ തൊപ്പി, കുപ്പായം മുതലായതുകളെ കൊടുത്തു മയക്കി ഭേദിപ്പിച്ച് സ്വമതമാർഗ്ഗത്തിൽ ഏർപ്പെടുത്തി നരകത്തിനുപാത്രീഭവിപ്പിക്കുന്നു" എന്നായിരുന്നു വിമർശനം.


</doc>
<doc id="145780" url="https://ml.wikipedia.org/wiki?curid=145780" title="അഹമ്മദ് സെക്കൂ ടൂറെ">
അഹമ്മദ് സെക്കൂ ടൂറെ

ആഫ്രിക്കൻ രാഷ്ട്രീയ നേതാവും ഗിനി റിപ്പബ്ലിക്കിന്റെ ആദ്യ പ്രസിഡന്റുമാണ് അഹമ്മദ് സെക്കൂ ടൂറെ (ജനുവരി 9, 1922 - മാർച്ച് 26, 1984). 

ഒരു കർഷകന്റെ പുത്രനായി 1922 ജനു. 9-ന് ഇദ്ദേഹം ഗിനിയിലെ ഫറനാ എന്ന സ്ഥലത്തു ജനിച്ചു. കൊനാക്രിയിലെ സ്കൂളുകളിലായിരുന്നു ഇദ്ദേഹം ആദ്യകാല വിദ്യാഭ്യാസം നടത്തിയത്. ടെക്നിക്കൽ സ്കൂളിൽ പഠിച്ചുകൊണ്ടിരിക്കെ ഭക്ഷ്യസമരത്തിനു നേതൃത്വം നൽകിയതിന്റെ പേരിൽ ഇദ്ദേഹത്തെ സ്കൂളിൽനിന്നും പുറത്താക്കി. ഫ്രഞ്ച് കോളനി ഭരണകൂടത്തിന്റെ പോസ്റ്റ് ആൻഡ് ടെലികമ്യൂണിക്കേഷൻസ് വകുപ്പിൽ 1941-ൽ ഉദ്യോഗസ്ഥനായ ടൂറെ തൊഴിലാളി യൂണിയൻ പ്രവർത്തനങ്ങളിൽ വ്യാപൃതനായിരുന്നു. തുടർന്നുള്ള വർഷങ്ങളിൽ തൊഴിലാളി നേതാവെന്ന നിലയിൽ അംഗീകാരം നേടുകയും 1945-ൽ പോസ്റ്റൽ ജീവനക്കാരുടെ സംഘടനയുടെ ജനറൽ സെക്രട്ടറി സ്ഥാനത്തെത്തുകയും ചെയ്തു. ഇദ്ദേഹം 1946-ൽ ഗിനിയിലെ ട്രഷറി ഡിപ്പാർട്ട്മെന്റിൽ നിയമിതനായി. താമസിയാതെ ട്രഷറി ജീവനക്കാരുടെ സംഘടനയുടെ സെക്രട്ടറി ജനറലായി. ഈ കാലയളവിൽ ടൂറെയുടെ പ്രവർത്തനം രാഷ്ട്രീയ രംഗത്തേയ്ക്കും വ്യാപിച്ചിരുന്നു. ആഫ്രിക്കൻ ഡെമോക്രാറ്റിക് റാലി എന്ന രാഷ്ട്രീയ സംഘടനയുടെ സ്ഥാപകാംഗമായിരുന്ന ടൂറെയ്ക്ക് അതിന്റെ ഉപാദ്ധ്യക്ഷനാകാനും കഴിഞ്ഞു. രാഷ്ട്രീയ പ്രവർത്തനത്തിന്റെ പേരിൽ ജോലിയിൽ നിന്നും പുറത്താക്കിക്കൊണ്ടു ഗവൺമെന്റ് ഇദ്ദേഹത്തെ നേരിട്ടു. ഇതോടെ ഇദ്ദേഹം മുഴുവൻസമയ രാഷ്ട്രീയ പ്രവർത്തകനും ട്രേഡ് യൂണിയൻ പ്രവർത്തകനുമായി മാറി. തുടർന്ന് ഗിനിയൻ ഡെമോക്രാറ്റിക് പാർട്ടി എന്നൊരു രാഷ്ട്രീയ കക്ഷി സ്ഥാപിക്കുന്നതിന് ടൂറെ നേതൃത്വം നൽകി. 1950-ഓടുകൂടി ജനറൽ വർക്കേഴ്സ് ഫെഡറേഷൻ എന്ന സംഘടനയുടെ സെക്രട്ടറി ജനറൽ ആയ ടൂറെയ്ക്ക് 1952-ൽ ഗിനിയൻ ഡെമോക്രാറ്റിക് പാർട്ടിയുടെ സെക്രട്ടറി ജനറൽ പദവിയിലേക്കുമുയരാൻ സാധിച്ചു. 1956-ൽ കൊനാക്രിയിലെ മേയറായും ഇതേവർഷംതന്നെ ഫ്രഞ്ച് നാഷണൽ അസംബ്ലിയിലേക്കുള്ള ഗിനിയുടെ പ്രതിനിധിയായും തെരഞ്ഞെടുത്തുകൊണ്ട് ജനങ്ങൾ ഇദ്ദേഹത്തെ അംഗീകരിക്കുകയാണു ചെയ്തത്. 1957-ൽ ജനറൽ യൂണിയൻ ഒഫ് വർക്കേഴ്സ് ഒഫ് ബ്ലായ്ക്ക് ആഫ്രിക്ക എന്ന പ്രമുഖ തൊഴിലാളി സംഘടന രൂപവത്കരിക്കുന്നതിൽ പ്രധാന പങ്കുവഹിച്ചിരുന്ന ടൂറെയ്ക്ക് അതിന്റെ പ്രസിഡന്റാകാനും അവസരമുണ്ടായി. സ്വതന്ത്ര ഗിനി റിപ്പബ്ലിക്കിന്റെ ആദ്യ പ്രസിഡന്റായി ഇദ്ദേഹം തെരഞ്ഞെടുക്കപ്പെട്ടത് 1958-ലായിരുന്നു. പിന്നീട് 1963-ലും 68-ലും 74-ലും 80-ലും ഇദ്ദേഹം വീണ്ടും തെരഞ്ഞെടുക്കപ്പെട്ടു. സോവിയറ്റു പക്ഷത്തുള്ള രാജ്യങ്ങളിൽ നിന്നും ഗിനി റിപ്പബ്ലിക്കിനുവേണ്ടി ഇദ്ദേഹം സഹായം സ്വീകരിച്ചിരുന്നു. 1984 മാർച്ച്. 26-ന് ഒഹായോവിലെ ക്ലീവ് ലൻഡിൽ ഇദ്ദേഹം നിര്യാതനായി.




</doc>
<doc id="145782" url="https://ml.wikipedia.org/wiki?curid=145782" title="സമോരി ടൂറ">
സമോരി ടൂറ

19-ാം ശതകത്തിന്റെ രണ്ടാം പകുതിയിൽ പശ്ചിമ ആഫ്രിക്കയിൽ ഒരു രാജ്യം സ്ഥാപിക്കുകയും ഫ്രഞ്ചുകാരുടെ കൊളോണിയൽ മുന്നേറ്റത്തെ എതിർക്കുകയും ചെയ്ത മാഡിൻഗോ (Madingo) ഗോത്രവർഗ നേതാവാണ് സമോരി ടൂറ. ഇപ്പോഴത്തെ ഉത്തര ഗിനിയിലെ സനാൻകൊറോയിൽ ഇദ്ദേഹം ജനിച്ചു (സു. 1830). ഒരു മികച്ച യോദ്ധാവായിത്തീർന്ന ഇദ്ദേഹം 1860-കളുടെ ഒടുവിലും 70-കളുടെ തുടക്കത്തിലുമായി തന്റെ നാട്ടിലെ ഭരണാധിപനായി. പശ്ചിമ ആഫ്രിക്കയിൽ അധികാരം വ്യാപിപ്പിച്ചുകൊണ്ടിരുന്ന ഫ്രഞ്ചുകാരുമായി 1883 മുതൽ യുദ്ധം ചെയ്തു. 1886-ൽ ഫ്രഞ്ചുകാർ വിജയിച്ചപ്പോൾ ഇദ്ദേഹം ഫ്രഞ്ചു സംരക്ഷണം സ്വീകരിച്ചുവെങ്കിലും 1891-ൽ വീണ്ടും അവരുമായി ശത്രുതയിലായി. തുടർന്ന് ഐവറി കോസ്റ്റിലേക്കും ലൈബീരിയയിലേക്കും പിൻവാങ്ങേണ്ടിവന്ന ഇദ്ദേഹത്തെ 1898 സെപ്റ്റംബറിൽ പിടികൂടി നാടുകടത്തി. 1900 ജൂൺ 2-ന് ഗാബണിൽ മരണമടഞ്ഞു.


</doc>
<doc id="145784" url="https://ml.wikipedia.org/wiki?curid=145784" title="ആൻഡ്രി നിക്കോളെവിച്ച് ടൂപൊലെഫ്">
ആൻഡ്രി നിക്കോളെവിച്ച് ടൂപൊലെഫ്

റഷ്യൻ വിമാന ശില്പിയാണ് ആൻഡ്രി നിക്കോളെവിച്ച് ടൂപൊലെഫ് (aircraft designer). ആദ്യത്തെ സൂപ്പർസോണിക് യാത്രാ വിമാനമുൾപ്പെടെ മുൻ സോവിയറ്റ് യൂണിയനിൽ വിൻഡ്-ടണൽ, പൂർണ-ലോഹ വിമാനം എന്നിവ നിർമ്മിക്കാൻ മുൻകയ്യെടുത്തത് ഇദ്ദേഹമായിരുന്നു. 

റഷ്യയിലെ പുസ്തമസൊവൊയിൽ (Pustomazovo) 1888 നവംബർ 10-ന് ആൻഡ്രി നിക്കോളെവിച്ച് ജനിച്ചു. മോസ്കൊ ഹയർ ടെക്നിക്കൽ സ്കൂളിൽ നിന്ന് 1918-ൽ എൻജിനീയറിങിൽ ബിരുദം നേടി. അവിടെ വിദ്യാർഥിയായിരിക്കെ റഷ്യൻ വ്യോമയാനത്തിന്റെ പിതാവ്' എന്നറിയപ്പെടുന്ന നിക്കൊലെയ് വൈ. സുവൊവ്സ്ക്കിയുടെ ശിഷ്യത്വം നേടുകയും സോവിയറ്റ് യൂണിയനിലെ ആദ്യത്തെ വിൻഡ് ടണൽ രൂപപ്പെടുത്തുകയും ചെയ്തു. 1918-ൽ സെൻട്രൽ എയ്റോഹൈഡ്രോഡൈനാമിക് ഇൻസ്റ്റിറ്റ്യൂട്ടായ TsAGI രൂപം കൊണ്ടപ്പോൾ അതിന്റെ അസിസ്റ്റന്റ് ഡയറക്ടറായി നിയമിതനായി. തുടർന്ന് 1922-ൽ അവിടത്തെ ഡിസൈൻ ബ്യൂറോയുടെ തലവനായി ഉയരുകയും ചെയ്തു. 1938-ൽ 'പൊതുജനങ്ങളുടെ ശത്രു' എന്ന് ആരോപിക്കപ്പെട്ട് അറസ്റ്റു ചെയ്യപ്പെട്ടെങ്കിലും 1943-ൽ ജയിൽ മോചിതനായി. തുടർന്ന് രണ്ടാം ലോകയുദ്ധ കാലത്ത് സോവിയറ്റ് കരസേനയിൽ ലഫ്റ്റനന്റ് ആയി സേവനമനുഷ്ഠിച്ചു. 1953-ൽ യു. എസ്. എസ്. ആർ. അക്കാദമി ഒഫ് സയൻസിലേക്ക് ടൂപൊലെഫ് തെരഞ്ഞെടുക്കപ്പെട്ടു. 1944-56 കാലയളവിൽ സുപ്രീം സോവിയറ്റിന്റെ ഡെപ്യൂട്ടി ആയും ഇദ്ദേഹം സേവനമനുഷ്ഠിക്കുകയുണ്ടായി. നൂറ്റമ്പതോളം യാത്രാ വിമാനങ്ങളും സൈനിക വിമാനങ്ങളും രൂപകൽപ്പന ചെയ്ത ടൂപൊലെഫിന് വ്യത്യസ്ത വിമാന രൂപകൽപ്പനയ്ക്കായി മൂന്നു സ്റ്റാലിൻ പുരസ്കാരങ്ങളും, 104ന്റെ രൂപകല്പനയ്ക്കായി ലെനിൻ പുരസ്കാരവും ലഭിച്ചു. 1972 ഡിസംബർ 23-ന് മോസ്കോയിൽ ഇദ്ദേഹം നിര്യാതനായി.



</doc>
<doc id="145787" url="https://ml.wikipedia.org/wiki?curid=145787" title="ദലീപ് കൗർ ടിവാണ">
ദലീപ് കൗർ ടിവാണ

പഞ്ചാബി സാഹിത്യകാരിയാണ് ദലീപ് കൌർ ടിവാണ. നോവലിസ്റ്റ്, ചെറുകഥാകൃത്ത് എന്നീ നിലകളിൽ പ്രശസ്തയാണ്. ബിർളാ ഫൗണ്ടേഷൻ നൽകുന്ന അഞ്ചുലക്ഷം രൂപ സമ്മാനത്തുകയുള്ള സരസ്വതി സമ്മാൻ 2001-ൽ ഇവർക്കു ലഭിച്ചു.

1935 മെയ് 4-ന് പഞ്ചാബിലെ ലുധിയാനയിൽ ജനിച്ചു. വിദ്യാഭ്യാസാനന്തരം പാട്യാലയിലെ പഞ്ചാബി യൂണിവേഴ്സിറ്റിയിൽ അധ്യാപനമാരംഭിച്ച ടിവാണ ലാംഗ്വേജ് ഫാക്കൽറ്റി ഡീൻ, ഫെലോ തുടങ്ങിയ സ്ഥാനങ്ങളും വഹിക്കുകയുണ്ടായി. സാഹിത്യ അക്കാദമിയിലെ പഞ്ചാബി ഉപദേശക സമിതിയംഗം, ലുധിയാന പഞ്ചാബി സാഹിത്യ അക്കാദമി നിർവാഹക സമിതിയംഗം, ചണ്ഡീ ഗഢ് പഞ്ചാബ് സാഹിത്യ അക്കാദമി പ്രസിഡന്റ് തുടങ്ങിയ സ്ഥാനങ്ങളും വഹിച്ചിട്ടുണ്ട്. അൻപതോളം ഗ്രന്ഥങ്ങൾ രചിച്ച ടിവാണയുടെ 27 നോവലുകളും ഏഴ് ചെറുകഥാസമാഹാരങ്ങളും പ്രസിദ്ധീകൃതമായിട്ടുണ്ട്. 1968-ൽ പ്രസിദ്ധീകരിച്ച എഹോ ഹമാരാ ജീവനാ എന്ന നോവലിൽ ഭാനോ എന്ന സാധാരണ പഞ്ചാബി സ്ത്രീയുടെ ദൈന്യജീവിതമാണ് ഇതിവൃത്തം. ഭർത്താവിനാൽ പീഡിപ്പിക്കപ്പെടുന്ന ഈ സ്ത്രീയുടെ കഥയിലൂടെ ഇന്ത്യയിലെ സ്ത്രീകൾ എത്രകാലം സ്വത്വമില്ലായ്മ അനുഭവിക്കുമെന്ന പ്രസക്തമായ ചോദ്യമാണ് നോവലിസ്റ്റ് ഉയർത്തിയത്. 1971-ലെ സാഹിത്യഅക്കാദമി അവാർഡ് ഈ കൃതിക്ക് ലഭിച്ചതോടെ ടിവാണ സാഹിത്യരംഗത്ത് ശ്രദ്ധിക്കപ്പെട്ടു. ലിമ്മി ഉദാരി (1978), പീലി പട്ടിയാർ (1980), ഹസ്തഘർ (1982) എന്നിവയാണ് തുടർന്ന് പ്രസിദ്ധീകരിച്ച മറ്റു നോവലുകൾ. ടിവാണയുടെ കഥ കഹോ ഉർവശി (കഥ പറയൂ, ഉർവശി) അഞ്ച് ഭാഗങ്ങളുള്ള ഒരു ബൃഹദ് നോവലാണ്. 1999-ൽ പ്രസാധനം ചെയ്യപ്പെട്ട ഈ നോവലിൽ മൂന്നു തലമുറകളുടെ കഥ ആ ലേഖനം ചെയ്തിരിക്കുന്നു. കാവ്യാത്മക നോവൽ എന്ന വിശേഷണത്തിന് അർഹമായ കഥകഹോ ഉർവശി പഞ്ചാബി നോവൽ സാഹിത്യശാഖയിലെ ഒരു വഴിത്തിരിവായി കണക്കാക്കപ്പെടുന്നു. ഈ നോവലിനാണ് സരസ്വതി സമ്മാൻ ലഭിച്ചത്. പ്രബൽ വേഹിൻ, ത്രാതൻ, തേരാ കമരാ മേരാ കമരാ, വേദന, തുംഭാരീൻ ഹംഗാര, യാത്ര എന്നിവയാണ് ദലീപ് കൗർ ടിവാണയുടെ ചെറുകഥാസമാഹാരങ്ങൾ.

ആധുനിക് പഞ്ചാബി നിക്കി കഹാനി ദേലഛൻ തേപ്രവൃത്തിയാം ടിവാണയുടെ ഗവേഷണഗ്രന്ഥമാണ്. 1980-ൽ പ്രസിദ്ധീകരിച്ച നംഗേ പൈരൻ ദാ സഫർ (നഗ്നപാദയായൊരു യാത്ര) എന്ന ഇവരുടെ ആത്മകഥയും വളരെ ശ്രദ്ധിക്കപ്പെട്ടു. ശിരോമണി സാഹിത്യകാർ അവാർഡ്, പഞ്ചാബ് ഗവ. പുരസ്കാരം, നാനാക് പുരസ്കാരം, പഞ്ചാബി അക്കാദമി അവാർഡ് തുടങ്ങിയവയും ലഭിച്ച ടിവാണയുടെ കൃതികൾ പല ഭാഷകളിലേക്കും വിവർത്തനം ചെയ്യപ്പെട്ടിട്ടുണ്ട്.


</doc>
<doc id="145789" url="https://ml.wikipedia.org/wiki?curid=145789" title="ജാക്വസ് നിക്കോളാസ് അഗസ്റ്റിൻ തിയറി">
ജാക്വസ് നിക്കോളാസ് അഗസ്റ്റിൻ തിയറി

ഒരു ഫ്രഞ്ച് ചരിത്രകാരനായിരുന്നു ജാക്വസ് നിക്കോളാസ് അഗസ്റ്റിൻ തിയറി (മെയ് 10, 1795 - മെയ് 22, 1856). 

1795 മേയ് 10-ന് ഇദ്ദേഹം മദ്ധ്യ ഫ്രാൻസിലെ ബ്ലോയ്സിൽ ജനിച്ചു. ജന്മനാട്ടിലും പാരീസിലുമായി വിദ്യാഭ്യാസം പൂർത്തിയാക്കി. ഫ്രഞ്ച് താത്ത്വികനായിരുന്ന സെയ്ന്റ് സൈമണിന്റെ (1760-1825) സെക്രട്ടറിയായി ഇദ്ദേഹം പ്രവർത്തിച്ചു. സെയ്ന്റ് സൈമണിന്റെയും സർ വാൾട്ടർ സ്കോട്ടിന്റെയും ആശയങ്ങൾ ചരിത്രരചനയിൽ ഇദ്ദേഹത്തെ സ്വാധീനിച്ചിരുന്നതായി ഒരഭിപ്രായമുണ്ട്. ചരിത്രരചനയിൽ അവലംബിച്ചിരുന്ന കാല്പനിക രീതി ഇദ്ദേഹത്തിന്റെ കൃതികൾക്ക് ജനസമ്മതി നേടിക്കൊടുത്തു. ഹിസ്റ്ററി ഒഫ് ദ് കോൺക്വസ്റ്റ് ഒഫ് ഇംഗ്ലണ്ട് ബൈ ദ് നോർമൻസ് (ഫ്രഞ്ച് മൂലകൃതിയുടെ പരിഭാഷ; മൂന്നു വാല്യം, 1825), നരേറ്റീവ്സ് ഒഫ് ദ് മെരോവിൻജിയൻ ഈറാ (ഫ്രഞ്ച് മൂലകൃതിയുടെ പരിഭാഷ, 1845) എന്നീ ഗ്രന്ഥങ്ങൾ ഏറെ ബഹുജനപ്രീതി നേടിവയാണ്. ഇവയ്ക്കു പുറമേ നിരവധി ചരിത്ര ഗ്രന്ഥങ്ങളും ഇദ്ദേഹം രചിച്ചിട്ടുണ്ട്. 1825-ഓടുകൂടി അന്ധത ബാധിച്ചുവെങ്കിലും അത് ഇദ്ദേഹത്തിന്റെ ചരിത്രരചനയ്ക്ക് തടസ്സമായില്ല. രചനകൾക്ക് മൂല സ്രോതസ്സുകളെ ഉപയോഗിച്ചിരുന്നുവെങ്കിലും നാടകീയമായ പ്രതിപാദനരീതിക്ക് അമിത പ്രാധാന്യം നൽകിയതായി ഇദ്ദേഹത്തിന്റെ രചനകൾക്കെതിരായി ആക്ഷേപമുണ്ടായി. ഫ്രഞ്ച് അക്കാദമി, ബഹുമതി നൽകി ഇദ്ദേഹത്തെ ആദരിച്ചിട്ടുണ്ട്. 1856 മേയ് 22-ന് ഇദ്ദേഹം പാരീസിൽ മരണമടഞ്ഞു.


</doc>
<doc id="145791" url="https://ml.wikipedia.org/wiki?curid=145791" title="ലൂയിസ് കംഫർട്ട് ടിഫാനി">
ലൂയിസ് കംഫർട്ട് ടിഫാനി

ഒരു അമേരിക്കൻ ചിത്രകാരനാണ് ലൂയിസ് കംഫർട്ട് ടിഫാനി. കരകൗശലരംഗത്തും അലങ്കാരരംഗത്തും ഇദ്ദേഹം പ്രശസ്തനാണ്. 

1848 ഫെബ്രുവരി 18-നു ന്യൂയോർക്കിൽ ജനിച്ചു. അവിടത്തെ ഏതാനും ചിത്രകാരന്മാരിൽ നിന്ന് ചെറുപ്പത്തിലേ ജലച്ചായ ചിത്രരചന അഭ്യസിച്ചു. തുടർന്ന് പാരീസിലായിരുന്നു ഉപരിപഠനം നടത്തിയത്. പൂർവദേശത്തെ പ്രകൃതിദൃശ്യങ്ങളുടെ ഗൃഹാതുരത്വം കലർന്ന ആവിഷ്കാരങ്ങളായിരുന്നു ആദ്യകാലചിത്രങ്ങൾ. ആദ്യകാല ഗുരുക്കന്മാരിലൊരാളായ ജോർജ് ഇന്നസിന്റെ സ്വാധീനം അവയിലെല്ലാം പ്രകടമായിരുന്നു. യൂറോപ്യൻ പര്യടനം ഇദ്ദേഹത്തെ നവോത്ഥാനകലയുടെ ആരാധനകനാക്കി. തുടർന്ന് അലങ്കാരവേലകളിലും വാസ്തുവിദ്യയിലുമായി താത്പര്യം. ന്യയൂയോർക്കിൽ തിരിച്ചെത്തിയശേഷം 1878-ൽ ഇദ്ദേഹം ലൂയി കംഫർട്ട് ടിഫാനി ഫൗണ്ടേഷൻ സ്ഥാപിച്ചു. കലാമേന്മയാർന്ന വീട്ടുപകരണങ്ങൾ വിളക്കുക, ചില്ലുപാത്രങ്ങൾ, ആഭരണങ്ങൾ എന്നിവ നിർമിച്ചു വിതരണം ചെയ്യുക എന്നിവയായിരുന്നു ആ സ്ഥാപനത്തിന്റെ പ്രവർത്തനം. പക്ഷേ ടിഫാനിയുടെ സവിശേഷമായ സംഭാവന 'ഫാവ്റിൽ' എന്നറിയപ്പെടുന്ന പ്രത്യേകതരം ചില്ലുപാത്രങ്ങളാണ്. രൂപകല്പന മാത്രമല്ല, അതിന്റെ നിർമ്മാണസാങ്കേതികവിദ്യയും ടിഫാനി തന്നെയായിരുന്നു വികസിപ്പിച്ചെടുത്തത്. ഗൃഹാലങ്കാരരംഗത്തും ഇദ്ദേഹവും ഇദ്ദേഹത്തിന്റെ സ്ഥാപനവും മികച്ച സംഭാവനകൾ നൽകിയിട്ടുണ്ട്. 1933 ജനു. 17-ന് ഇദ്ദേഹം അന്തരിച്ചു.



</doc>
<doc id="145794" url="https://ml.wikipedia.org/wiki?curid=145794" title="ടിന്റോറെറ്റൊ">
ടിന്റോറെറ്റൊ

ഇറ്റാലിയൻ ചിത്രകാരനാണ് ടിന്റോറെറ്റൊ. മൈക്കലാഞ്ജലോയുടെ രൂപകല്പനയും ടിഷ്യന്റെ വർണരഞ്ജനവും സംയോജിപ്പിക്കുന്ന ഒരു ശൈലിയിലാണ് ടിൻറ്റോറെറ്റോ ചിത്രരചന നടത്തിയിരുന്നത്.

വെനീസ്സിൽ ഒരു ചായപ്പണിക്കാരന്റെ മകനായി 1518-ൽ ജനിച്ചു. കൊച്ചു ചായപ്പണിക്കാരൻ എന്നർഥം വരുന്ന ടിൻറ്റൊ റെറ്റോ എന്ന പേര് ഇപ്രകാരമാണ് ഇദ്ദേഹത്തിന് ലഭിച്ചത്. പ്രസിദ്ധ ചിത്രകാരനായ ടിഷ്യന്റെ ശിഷ്യനാണിദ്ദേഹം എന്നൊരഭിപ്രായമുണ്ട്. 1540-ലാണ് ആദ്യത്തെ ചിത്രരചന നടത്തിയത്. 1548-ൽ വരച്ച സെന്റ് മാർക്ക് റെസ്ക്യൂയിങ് ദ് സ്ലേവ് എന്ന ചിത്രം ഇദ്ദേഹത്തെ പ്രശസ്തനാക്കി. വെനീസ് അക്കാദമിയിൽ ഈ ചിത്രം പ്രദർശിപ്പിച്ചിട്ടുണ്ട്.

ടിഷ്യനുശേഷം വെനീസ്സിലെ പ്രമുഖ ചിത്രകാരനായ ടിൻറ്റോ റെറ്റോ റിപ്പബ്ലിക്കിന്റെ ഔദ്യോഗിക ചിത്രകാരനായി അവരോധിക്കപ്പെട്ടു.

വെനീസ്സിലെ രക്ഷാധികാരികൾക്കുവേണ്ടിയാണ് ടിൻറ്റൊ റെറ്റോ മിക്ക ചിത്രങ്ങളും വരച്ചത്. ഡുക്കൽ കൊട്ടാരത്തിൽ ചരിത്രസംഭവങ്ങൾ പലതും ഇദ്ദേഹം വരച്ചുകാട്ടുകയുണ്ടായി. വെനീസ്സിലെ ഈർപ്പമുള്ള കാലാവസ്ഥയിൽ ഓയിൽ പെയിന്റിങ്ങിനാണ് പ്രാധാന്യം നൽകിയത്. കൊറൊണേഷൻ ഓഫ് ദ് വിർജിൻ ഓർ പാരഡൈസ് (1588) കാൻവാസിൽ രചിക്കപ്പെട്ടിട്ടുള്ള ഏറ്റവും വലിയ പെയിന്റിങ്ങായി കരുതപ്പെടുന്നു.

വെനീസ്സിലെ പ്രസിദ്ധ സഹോദരസംഘമായ 'സ്കോളാഡിസാൻ റോക്കോ' മന്ദിരത്തിൽ ടിൻറ്റോ റെറ്റോ 1564-88 കാലയളവിൽ വരച്ച അൻപതിലേറെ പെയിന്റിങ്ങുകൾ പ്രദർശിപ്പിച്ചിട്ടുണ്ട്. വിർജിനെയും ക്രിസ്തുവിനെയും പഴയനിയമത്തെയും സംബന്ധിച്ച രചനകളാണിവ. 1564-ൽ അപ്പോതിയോസിസ് ഒഫ് സെന്റ് റോച്ചിന്റെ സീലിങ്ങ് പെയിന്റ് ചെയ്യാനുള്ള അനുവാദം ലഭിച്ചതിനെ തുടർന്ന് മന്ദിരം മുഴുവൻ മോടിപിടിപ്പിക്കാൻ റെറ്റോയ്ക്ക് അവസരം ലഭിക്കുകയും അത് അദ്ദേഹത്തിന്റെ തന്നെ ഒരു സ്മാരകമായി പില്ക്കാലത്ത് മാറുകയും ചെയ്തു.

ക്യാൻവാസിലേക്ക് പല കോണുകളിൽ നിന്നു ചലിക്കുന്ന രൂപങ്ങളാണ് ടിൻറ്റോ റെറ്റോ ചിത്രങ്ങളുടെ ഒരു സവിശേഷത. മൈക്കലാഞ്ജലോയുടെ രചനകളിൽനിന്ന് പ്രചോദനം ഉൾക്കൊണ്ടിരുന്നുവെങ്കിലും അസാധാരണ വീക്ഷണങ്ങളിലൂടെ പലപ്പോഴും മൈക്കലാഞ്ജലോയുടെ കലാതത്ത്വങ്ങളെത്തന്നെ അതിക്രമിച്ചു കടക്കാൻ ഇദ്ദേഹത്തിനു കഴിഞ്ഞിട്ടുണ്ട്. നാടകീയപ്രഭാവമുള്ള ഇദ്ദേഹത്തിന്റെ രചനകൾ പിൽക്കാല ചിത്രകാരന്മാരെ ഏറെ സ്വാധീനിക്കുകയുണ്ടായി.

1594 മേയ് 31 -ന് ഇദ്ദേഹം വെനീസ്സിൽ അന്തരിച്ചു



</doc>
<doc id="145796" url="https://ml.wikipedia.org/wiki?curid=145796" title="എഡ്വേർഡ് ബ്രാഡ്ഫോർഡ് ടിച്ച്നർ">
എഡ്വേർഡ് ബ്രാഡ്ഫോർഡ് ടിച്ച്നർ

ഒരു ബ്രിട്ടീഷ്-അമേരിക്കൻ മനഃശാസ്ത്രജ്ഞനാണ് എഡ്വേർഡ് ബ്രാഡ്ഫോർഡ് ടിച്ച്നർ. 

1867 ജനുവരി 11-നു ഇംഗ്ലണ്ടിലെ ചിച്ചെസ്റ്ററിൽ (Chichester) ജനിച്ചു. ഓക്സ്ഫോഡ് സർവകലാശാലയിൽ ചേർന്ന് തത്ത്വശാസ്ത്രവും ജീവശാസ്ത്രവും പഠിച്ചശേഷം ലീപ്സിഗിലുള്ള വില്യം വൂണ്ടിന്റെ ഗവേഷണസ്ഥാപനത്തിലെ ഫെലോ ആയി മനഃശാസ്ത്രത്തിലും ജീവശാസ്ത്രത്തിലും അവഗാഹം നേടി. അക്കാലത്ത് മനഃശാസ്ത്രത്തിനു ഇംഗ്ലണ്ടിൽ വേണ്ടത്ര അംഗീകാരം ലഭിക്കാതിരുന്നതിനാൽ ടിച്ച്നർ അമേരിക്കയിലേക്കു പോയി (1893). ന്യൂയോർക്കിലെ കോർണൽ സർവകലാശാലയിൽ 35 വർഷം മനഃശാസ്ത്രത്തിന്റെ പ്രൊഫസർ ആയി ഇദ്ദേഹം സേവനം അനുഷ്ഠിച്ചു.

മനഃശാസ്ത്രപഠനങ്ങൾക്ക് അന്തർ നിരീക്ഷണരീതി (Introspection) യാണ് ടിച്ച്നർ അവലംബിച്ചത്. മറ്റു മനഃശാസ്ത്ര പഠനരീതികളോട് തികച്ചും നിഷേധാത്മകമായ ഒരു സമീപനമാണ് ഇദ്ദേഹം സ്വീകരിച്ചത്. ഇന്ദ്രിയാനുഭവങ്ങളുടെ സവിശേഷ സ്വഭാവത്തെ ആസ്പദമാക്കി വ്യക്തിയുടെ വികാരവിചാരങ്ങളെ വിശകലനം ചെയ്യാൻ കഴിയുമെന്ന സിദ്ധാന്തം ഇദ്ദേഹത്തെ ആധുനിക മനഃശാസ്ത്രജ്ഞർക്കിടയിൽ ശ്രദ്ധേയനാക്കി. വ്യക്തിയുടെ അനുഭവങ്ങളെ വിശകലനം ചെയ്യാൻ നാഡീവ്യൂഹത്തെക്കുറിച്ചുള്ള അറിവ് അനുപേക്ഷണീയമാണെന്നതായിരുന്നു ഇദ്ദേഹത്തിന്റെ മറ്റൊരു നിഗമനം. ടിച്ച്നർ നിരവധി ഗ്രന്ഥങ്ങൾ രചിച്ചിട്ടുണ്ട്. നാല് വാല്യങ്ങളിലായി പ്രസിദ്ധീകരിച്ച എക്സ്പിരിമെന്റൽ സൈക്കോളജി (1901-1905) യാണ് ഏറ്റവും പ്രധാന കൃതി. 1927 ആഗസ്റ്റ് 3-ന് ന്യൂയോർക്കിലെ ഇത്താക്കയിൽ അന്തരിച്ചു.


</doc>
<doc id="145798" url="https://ml.wikipedia.org/wiki?curid=145798" title="മൈക്കിൾ ടിങ്ക്ഹാം">
മൈക്കിൾ ടിങ്ക്ഹാം

അമേരിക്കൻ ഭൗതികശാസ്ത്രജ്ഞനാണ് മൈക്കിൾ ടിങ്ക്ഹാം. അതിചാലകത (Superconductivity) യുമായി ബന്ധപ്പെട്ട ഒട്ടേറെ ഗവേഷണങ്ങൾ ഇദ്ദേഹം നടത്തിയിട്ടുണ്ട്.

ടിങ്ക്ഹാം 1928 ഫെബ്രുവരി 23-ന് യു.എസ്സിലെ റിപ്പണിൽ ജനിച്ചു. മസാച്ചുസെറ്റ്സ് ഇൻസ്റ്റിറ്റ്യൂട്ട് ഒഫ് ടെക്നോളജിയിൽനിന്ന് 1951-ൽ എം. എസ്. ബിരുദവും 54-ൽ പിഎച്ച്. ഡി.യും നേടി. ഓക്സിജൻ തന്മാത്രയുടെ മൈക്രോവേവ് മാഗ്നറ്റിക് റസനൻസ് സ്പെക്ട്രം' എന്നതായിരുന്നു ഗവേഷണ വിഷയം. പില്ക്കാലത്ത് ടിങ്ക്ഹാമിന്റെ പരീക്ഷണ നിരീക്ഷണങ്ങളധികവും അതിചാലകതയുമായി ബന്ധപ്പെട്ട മേഖലകളിലായിരുന്നു. അതിചാലകതാസ്വഭാവം പ്രകടിപ്പിക്കുന്ന വസ്തുക്കളുടെ അടിസ്ഥാന ഗുണവിശേഷങ്ങൾ പഠിക്കാനായി സ്ക്വിഡുകളുടെ (SQUID-Super conducting Quantum Interference Devices) അനിതരസാധാരണമായ സംവേദന ക്ഷമത ഇദ്ദേഹം പ്രയോജനപ്പെടുത്തി.

ബർക്ക്ലിയിലെ കാലിഫോർണിയ സർവകലാശാലയിൽ 1956-ൽ അധ്യാപകനായി ഔദ്യോഗിക ജീവിതമാരംഭിച്ച ടിങ്ക്ഹാം 61-ൽ അവിടെ ഊർജതന്ത്രത്തിന്റെ പ്രൊഫസർ പദവിയിൽ നിയമിതനായി. 1966-ൽ ഇദ്ദേഹം ഹാർവാഡ് സർവകലാശാലയിലേക്കു മാറി. 1975-78 കാലഘട്ടത്തിൽ ഭൗതികശാസ്ത്ര വകുപ്പിന്റെ അധ്യക്ഷപദവി വഹിച്ചു. 1970-ൽ നാഷണൽ അക്കാദമി ഒഫ് സയൻസസിലേക്കും പിന്നീട് അമേരിക്കൻ അക്കാദമി ഒഫ് ആർട്ട്സ് ആൻഡ് സയൻസസിലേക്കും ടിങ്ക്ഹാം തെരഞ്ഞെടുക്കപ്പെട്ടു.

ഗ്രൂപ്പ് തിയറി ആൻഡ് ക്വാണ്ടം മെക്കാനിക്സ് (1964), സൂപ്പർ കണ്ടക്റ്റിവിറ്റി (1969), ഇൻട്രൊഡക്ഷൻ റ്റു സൂപ്പർകണ്ടക്റ്റിവിറ്റി (1975) എന്നിവയാണ് ടിങ്ക്ഹാമിന്റെ മുഖ്യരചനകൾ. 2010 നവംബർ 4-ന് പോർട്ട്‌ലാൻഡിൽ വച്ച് അന്തരിച്ചു.


</doc>
<doc id="145799" url="https://ml.wikipedia.org/wiki?curid=145799" title="എറ്റിനെ പാസ്കൽ ടാഷെ">
എറ്റിനെ പാസ്കൽ ടാഷെ

കനേഡിയൻ കോൺഫെഡറേഷൻ രൂപവത്കരിക്കുന്നതിൽ പ്രധാന പങ്കുവഹിച്ച രാഷ്ട്രീയ നേതാവാണ് എറ്റിനെ പാസ്കൽ ടാഷെ. 

ക്യൂബെക് പ്രവിശ്യയിൽ 1795 സെപ്റ്റംബർ 5-ന് ഇദ്ദേഹം ജനിച്ചു. ക്യുബെക് സെമിനാരിയിലായിരുന്നു ആദ്യകാല വിദ്യാഭ്യാസം. ലാവൽ യൂണിവേഴ്സിറ്റിയിൽ വൈദ്യപഠനം നടത്തുകയും നാട്ടിൽ വൈദ്യവൃത്തിയിൽ ഏർപ്പെടുകയും ചെയ്തു. പിന്നീട് ഇദ്ദേഹം രാഷ്ട്രീയരംഗത്തു പ്രവേശിച്ചു. യുണൈറ്റഡ് കാനഡ ലെജിസ്ലേച്ചറിൽ ലിസ്ലെറ്റ് മണ്ഡലത്തിൽനിന്നും 1841 മുതൽ 1846 വരെ ഇദ്ദേഹം അംഗമായിരുന്നു. 1848 മുതൽ 1864 വരെ ലെജിസ്ലേറ്റിവ് കൗൺസിലിൽ അംഗമായിരുന്നിട്ടുണ്ട്. ഇക്കാലത്ത് സ്പീക്കറായും മന്ത്രിയായും സേവനമനുഷ്ഠിച്ചു. 1856-ൽ ഇദ്ദേഹം ഉപപ്രധാനമന്ത്രിയായി. 1858-ൽ ടാഷെയ്ക്ക് നൈറ്റ് പദവി ലഭിച്ചു. കോൺഫെഡറേഷൻ ലക്ഷ്യമാക്കി രൂപവത്കരിച്ച കൂട്ടുകക്ഷി മന്ത്രിസഭയിൽ 1864-ൽ ഇദ്ദേഹം ഉപപ്രധാനമന്ത്രിയായി പ്രവർത്തിച്ചു. ഇതോടൊപ്പംതന്നെ കോൺഫെഡറേഷൻ രൂപവത്കരിക്കുന്നതിനായി സംഘടിപ്പിച്ച ക്യൂബെക് സമ്മേളനത്തിന്റെ (1864) അദ്ധ്യക്ഷപദവിയും ഇദ്ദേഹത്തിൽ നിക്ഷിപ്തമായിരുന്നു. എന്നാൽ കോൺഫെഡറേഷൻ ലക്ഷ്യപ്രാപ്തിയിലെത്തുന്നതിനുമുമ്പുതന്നെ 1865 ജൂലൈ 30-ന് ഇദ്ദേഹം ക്യുബെക്കിൽ മരണമടഞ്ഞു.


</doc>
<doc id="145801" url="https://ml.wikipedia.org/wiki?curid=145801" title="മരിയ ടാൾചിഫ്">
മരിയ ടാൾചിഫ്

ഒരു അമേരിക്കൻ ബാലെ നർത്തകിയാണ് മരിയ ടാൾചിഫ്. സാങ്കേതികത്തികവും മികവുറ്റ കലാത്മകതയുമാണ് ഇവരുടെ നർത്തനശൈലിയുടെ സവിശേഷത.

1925 ജനുവരി 24-ന് ഫെയർ ഫാക്സിലെ ഒക്ലയിൽ ജനിച്ചു. ആദ്യം പിയാനോ ആയിരുന്നു അഭ്യസിച്ചിരുന്നത്. എന്നാൽ പിന്നീട് നൃത്തത്തിലേക്കു തിരിഞ്ഞു. പ്രശസ്ത നൃത്ത സംവിധായകനായ ബ്രോനിസ്ലേവ നിജിൻസ്ക്കയോടൊപ്പമാണ് ബാലെ അഭ്യസിച്ചു തുടങ്ങിയത്. 1942-ൽ 'റൂസ്സെ ഡിമോന്റി കാർലോം' എന്ന ബാലെയിലൂടെ അരങ്ങേറ്റം നടത്തി. അതിലെ അഭിനയം തന്നെ ഇവരെ പ്രശസ്തയാക്കാൻ പോന്നതായിരുന്നു. 1947-ൽ പാരീസ് ഓപ്പറയിൽ ഗസ്റ്റ് ആർട്ടിസ്റ്റായതോടെ ഇവർ കൂടുതൽ പേരും പെരുമയും നേടി. 1945-ൽ 'ന്യൂയോർക്ക് സിറ്റി' ബാലെ സംഘം സ്ഥാപിതമായപ്പോൾ, അതിലെ മുഖ്യതാരം മരിയയായിരുന്നു. വളരെക്കാലം മരിയ 'ന്യൂയോർക്ക് സിറ്റി'യിൽ നടിയായിരുന്നു. അവർക്കുവേണ്ടി ജോർജ് ബലാൻചിൻ ചിട്ടപ്പെടുത്തിയ ബാലെകളിലായിരുന്നു മരിയ ഏറെത്തിളങ്ങിയത്. അദ്ദേഹവുമായുള്ള ഗാഢമായ അടുപ്പത്തിന് അതു വഴിതെളിച്ചു. 1946-ൽ അവർ വിവാഹിതരായെങ്കിലും 1952-ൽ വേർപിരിഞ്ഞു. പിന്നീട് 1960-ൽ മരിയ അമേരിക്കൻ ബാലെ തിയെറ്ററിൽ ചേർന്നു.

ദി ഫയർ ബേസ്, ഓർഫ്യൂസ്, ദ് നട്ട് ക്രാക്കർ എന്നിവയാണ് ഇവരുടെ അഭിനയ-നടന പ്രതിഭ ഏറെത്തിളങ്ങിയ ബാലെകൾ. 1979-ൽ മരിയ സ്വന്തമായി ചിക്കാഗോ സിറ്റി ബാലെ എന്ന ബാലെ തിയെറ്റർ ആരംഭിച്ചു. ഇവരുടെ സഹോദരി മർജോറി ടാൾചിഫും അറിയപ്പെടുന്ന ബാലെ നർത്തകിയാണ്.


</doc>
<doc id="145805" url="https://ml.wikipedia.org/wiki?curid=145805" title="ആൽഫ്രഡ് ടാർസ്കി">
ആൽഫ്രഡ് ടാർസ്കി

പോളിഷ്-അമേരിക്കൻ ഗണിതശാസ്ത്രജ്ഞനും താർക്കികനുമാണ് ആൽഫ്രഡ് ടാർസ്കി. ഗണിതശാസ്ത്രത്തിൽ മെറ്റാമാത്തമാറ്റിക്സ്, തർക്കശാസ്ത്രത്തിൽ സെമാന്റിക്സ് എന്നീ ശാഖകൾക്കു തുടക്കമിട്ടവരിൽ പ്രധാനിയാണ് ഇദ്ദേഹം.

ടാർസ്കി 1901 ജനുവരി 14-ന് വാഴ്സായിൽ ജനിച്ചു. 1924-ൽ വാഴ്സാ സർവകലാശാലയിൽനിന്ന് ഗണിതശാസ്ത്രത്തിൽ ഡോക്ടറേറ്റു ബിരുദം നേടിയശേഷം 1939-വരെ അവിടെത്തന്നെ പ്രൊഫസറായി സേവനമനുഷ്ഠിച്ചു. 1939-ൽ യു.എസ്സിലേക്കു പോകുകയും ഹാർവാഡ് സർവകലാശാലയിൽ റിസർച്ച് അസോസ്സിയേറ്റ്, ന്യൂയോർക്കിലെ കോളജ് ഓഫ് ദി സിറ്റിയിൽ വിസിറ്റിങ് പ്രൊഫസർ, പ്രിൻസ്റ്റണിലെ ഇൻസ്റ്റിറ്റ്യൂട്ട് ഒഫ് അഡ്വാൻസ്ഡ് സ്റ്റഡീസിൽ അംഗം എന്നീ നിലകളിൽ പ്രവർത്തിക്കുകയും ചെയ്തു. 1945-ൽ ടാർസ്കി അമേരിക്കൻ പൗരത്വം സ്വീകരിച്ചു. 1949-ൽ കാലിഫോർണിയ സർവകലാശാലയിൽ ഗണിതശാസ്ത്ര പ്രൊഫസറായും 1959-ൽ മില്ലർ ഇൻസ്റ്റിറ്റ്യൂട്ടിൽ റിസർച്ച് പ്രൊഫസറായും നിയമിതനായി. 

ഗണിതശാസ്ത്രത്തിൽ ഗണിത മോഡലുകളുടെ സിദ്ധാന്തത്തെക്കുറിച്ചുള്ള ആദ്യകാല പഠനങ്ങൾക്കു നേതൃത്വം നൽകിയവരിൽ ടാർസ്കിയും ഉൾപ്പെടുന്നു. നിഗമനാത്മക (deductive) തർക്കശാസ്ത്രതത്ത്വങ്ങളുടെ പഠനമായ മെറ്റാമാത്തമാറ്റിക്സ്, ഗണ സിദ്ധാന്തം (set theory), ആൾജിബ്ര, മെഷർ തിയറി, ഇൻഅസ്സെസ്സിബിൾ കാർഡിനലുകൾ, വൃത്തത്തിന്റെ ഡികോമ്പോസിഷൻ തിയറം എന്നിവയിലെല്ലാം ടാർസ്കി പഠനങ്ങൾ നടത്തിയിട്ടുണ്ട്. പദങ്ങളുടെ അർഥവിജ്ഞാനീയ ശാഖയായ സെമാന്റിക്സിൽ സെമാന്റിക് മെഥേഡിനു സൂത്രവാക്യം നൽകിയതാണ് തർക്കശാസ്ത്രത്തിൽ ടാർസ്കിയുടെ പ്രധാന സംഭാവന.

1923 മുതൽ 1936 വരെ ടാർസ്കി രചിച്ച തർക്കശാസ്ത്രപ്രബന്ധങ്ങൾ ജെ.എച്ച്. വൂഡ്ഗർ ശേഖരിച്ചു പരിഭാഷപ്പെടുത്തി ലോജിക്, സെമാന്റിക്സ്, മെറ്റാമാത്തമാറ്റിക്സ് (1956) എന്ന പേരിൽ പ്രസിദ്ധപ്പെടുത്തി. ഇതിൽ ദ് കോൺസ്റ്റന്റ് ഒഫ് ട്രൂത്ത് ഇൻ ഫോർമലൈസ്ഡ് ലാങ്ഗ്വേജസ് (1935) എന്ന പ്രബന്ധം മോഡൽ തിയറിയുടെ അടിസ്ഥാനപ്രമാണങ്ങൾ ഉൾക്കൊണ്ടതാണ്.

നാഷണൽ അക്കാദമി ഓഫ് സയൻസസിൽ അംഗം, അസോസ്സിയേഷൻ ഒഫ് സിംബോളിക് ലോജിക്കിന്റെ പ്രസിഡന്റ് എന്നീ നിലകളിലും ടാർസ്കി പ്രവർത്തിച്ചിട്ടുണ്ട്. 1983-ൽ ഇദ്ദേഹം നിര്യാതനായി.



</doc>
<doc id="145807" url="https://ml.wikipedia.org/wiki?curid=145807" title="ഗബ്രിയേൽ ടാർഡ്">
ഗബ്രിയേൽ ടാർഡ്

ഫ്രഞ്ചു സാമൂഹികചിന്തകനും ക്രിമിനോളജിസ്റ്റുമാണ് ഗബ്രിയേൽ ടാർഡ്. 'സാമൂഹിക സമ്പർക്കം' എന്ന സിദ്ധാന്തത്തിന്റെ ആവിഷ്ക്കാരത്തിലൂടെ സാമൂഹികശാസ്ത്രരംഗത്ത് ശ്രദ്ധേയനായ വ്യക്തിയാണ് ടാർഡ്.

1843 മാർച്ച് 12-നു ഫ്രാൻസിലെ സലത്തിൽ ജനിച്ചു. ദോദോണിൽ മജിസ്ട്രേറ്റായി ഔദ്യോഗിക ജീവിതമാരംഭിച്ച ടാർഡ് 1893-ൽ മിനിസ്ട്രി ഒഫ് ജസ്റ്റീസിനു കീഴിലുള്ള ക്രിമിനൽ സ്റ്റാറ്റിസ്റ്റിക്സ് ബ്യൂറോയുടെ ഡയറക്ടറായി നിയമിതനായി. 1900 മുതൽ കോളജ് ദ് ഫ്രാൻസിൽ തത്ത്വചിന്താവകുപ്പ് പ്രൊഫസ്സറായി പ്രവർത്തിച്ചു.

വ്യക്തിയെ അടിസ്ഥാനഘടകമായി കാണുന്ന ഒരു രീതിശാസ്ത്രമാണ് ടാർഡ് അവലംബിച്ചത്. വ്യക്തികളുടെ വിശ്വാസങ്ങളും അഭിലാഷങ്ങളുമാണ് സാമൂഹിക ബന്ധങ്ങളെ നിർണയിക്കുന്നതെന്ന് ഇദ്ദേഹം സിദ്ധാന്തിക്കുന്നു. വ്യക്തികളെയും അവരുടെ മനോവ്യാപാരങ്ങളെയും അപഗ്രഥിക്കുന്നതിലൂടെ മാത്രമേ, സമൂഹത്തെ മനസ്സിലാക്കാനാവുകയുള്ളൂവെന്ന് ടാർഡ് വാദിച്ചു.

കണ്ടുപിടിത്തങ്ങളിലേക്കു നയിക്കുന്ന പ്രതിഭയാണ് സാമൂഹിക പുരോഗതിയുടെ ചാലകശക്തിയെന്നും നൂറിലൊരാൾ വീതം അത്തരം പ്രതിഭാശാലിയായിരിക്കുമെന്നും ടാർഡ് വിശ്വസിച്ചു. കണ്ടുപിടിത്തം, ആവർത്തനം, സംഘർഷം, അനുകൂലനം എന്നിവയുടെ ക്രമാനുഗതവികാസത്തെ വിശകലനം ചെയ്തുകൊണ്ട് സാമൂഹികവികാസപ്രക്രിയകളെ വിശദീകരിക്കാമെന്ന സിദ്ധാന്തം ടാർഡ് ആവിഷ്ക്കരിച്ചു. വൈയക്തിക പ്രതിഭകളുടെ വൈരുദ്ധ്യങ്ങൾ സംഘർഷങ്ങളിലേക്കും ഒടുവിൽ അനുകൂലനത്തിലേക്കും നയിക്കുമെന്ന് ഇദ്ദേഹം സമർഥിക്കുന്നു. വ്യക്തിയുടെ ഒരു സർഗാത്മകപ്രവൃത്തിയായിട്ടാണ് ടാർഡ് അനുകൂലനത്തെ വിശേഷിപ്പിക്കുന്നത്. അനുകൂലനം സാമൂഹിക പുരോഗതിയെ പ്രതിഫലിപ്പിക്കുന്നുവെന്നും ഇദ്ദേഹം വിശ്വസിച്ചു.

ദ് ലോസ് ഒഫ് ഇമിറ്റേഷൻ (The Laws of Imitation, 1890), സോഷ്യൽ ലോസ് (Social Laws, 1898) എന്നിവയാണ് ടാർഡിന്റെ മുഖ്യകൃതികൾ. മനുഷ്യന്റെ കുറ്റവാസനയേയും അതിനു നൽകേണ്ട ശിക്ഷയേയും കുറിച്ച് മൗലികമായ പല നിരീക്ഷണങ്ങളും ടാർഡ് നടത്തിയിട്ടുണ്ട്. കുറ്റവാളിയുടെ സ്വഭാവരൂപീകരണത്തിൽ പാരിസ്ഥിതികഘടകങ്ങൾ വഹിക്കുന്ന പങ്കിനെക്കുറിച്ചുള്ള നിരീക്ഷണങ്ങൾ ശ്രദ്ധേയങ്ങളാണ്. ഇദ്ദേഹത്തിന്റെ ആശയങ്ങൾ വിഖ്യാതസാമ്പത്തിക ശാസ്ത്രജ്ഞരായ ജോൺ ഹോബ്സനെയും തോർസ്തീൻ വെബ്ലനെയും വളരെയേറെ സ്വാധീനിച്ചിരുന്നു. 1904 മേയ് 13-ന് പാരിസിൽ നിര്യാതനായി.




</doc>
<doc id="145813" url="https://ml.wikipedia.org/wiki?curid=145813" title="സോഫ്റ്റ്‌വെയർ ബിൽഡ്">
സോഫ്റ്റ്‌വെയർ ബിൽഡ്

ഏതെങ്കിലും പ്രോഗ്രാമിങ്ങ് ഭാഷയോ സങ്കേതമോ ഉപയോഗിച്ച് എഴുതിയുണ്ടാക്കിയ സോർസ് കോഡ് ഫയലുകൾ പ്രവർത്തനക്ഷമമാക്കുന്ന പ്രക്രിയക്കാണ് ബിൽഡ് അഥവാ സോഫ്റ്റ്‌വെയർ ബിൽഡ് എന്നു പറയുന്നത്.


</doc>
<doc id="145822" url="https://ml.wikipedia.org/wiki?curid=145822" title="ടി.കെ. രാമകൃഷ്ണൻ">
ടി.കെ. രാമകൃഷ്ണൻ

കേരളത്തിലെ ഒരു രാഷ്ട്രീയ നേതാവായിരുന്നു ടി.കെ. രാമകൃഷ്ണൻ (1922-2006). കേരള നിയമസഭയുടെ പ്രതിപക്ഷനേതാവ്, ഇടതുജനാധിപത്യമുന്നണി സർക്കാറുകളിൽ വിവിധ വകുപ്പുകളുടെ മന്ത്രി എന്നീ നിലകളിൽ പ്രവർത്തിച്ചിട്ടുണ്ട്. ഇദ്ദേഹം ഒരു എഴുത്തുകാരൻ കൂടിയായിരുന്നു.

1922 ൽ എറണാകുളം ജില്ലയിലെ ഏരൂർ എന്ന സ്ഥലത്തായിരുന്നു ജനനം. തൃപ്പൂണിത്തുറ ആയിരുന്നു പ്രവർത്തനമണ്ഡലം. വിദ്യാർഥിപ്രസ്ഥാനത്തിലൂടെ രാഷ്ട്രീയത്തിൽ എത്തിയ ടി.കെ. രാമകൃഷ്ണൻ കമ്മ്യൂണിസ്റ്റ്, കർഷകപ്രസ്ഥാനങ്ങളുടെ നേതൃനിരയിൽ പ്രവർത്തിച്ചിട്ടുണ്ട്. 1941 ൽ കമ്മ്യൂണിസ്റ്റ് പാർട്ടി അംഗമായി. ക്വിറ്റ് ഇൻഡ്യ സമരത്തിൽ പങ്കെടുത്തതിനാൽ കലാലയത്തിൽ നിന്നു പുറത്താക്കി.എറണാകുളം ജില്ലയിലെ ബോട്ട്, ക്വാറി തൊഴിലാളികളെ സംഘടിപ്പിക്കുന്നതിൽ നിർണ്ണായകപങ്ക് വഹിച്ചു.
കേരളകർഷകസംഘം ജനറൽ സെക്രട്ടറി ആയും അഖിലേന്ത്യാകിസ്സാൻസഭയുടെ വൈസ് പ്രസിഡണ്ട് ആയും പ്രവർത്തിച്ചു.
അടിയന്തരാവസ്ഥക്കാലത്ത് ഉൾപ്പെടെ നിരവധി തവണ ജയിൽവാസം അനുഭവിച്ചു.

പന്ത്രണ്ട് തവണ കേരളനിയമസഭയിലേക്ക് മത്സരിക്കുകയും ഒൻപതു തവണ സാമാജികൻ ആയി തെരഞ്ഞെടുക്കപ്പെടുകയും ചെയ്തു. കണയന്നൂർ, തൃപ്പൂണിത്തുറ, കോട്ടയം മണ്ഡലങ്ങളെ പ്രതിനിധീകരിച്ച ഇദ്ദേഹം ഭവന, മത്സ്യബന്ധന, സഹകരണ, സാംസ്കാരികവകുപ്പുകൾ കൈകാര്യം ചെയ്യുകയും 1977-80 കാലഘട്ടത്തിൽ പ്രതിപക്ഷനേതാവായി സേവനം അനുഷ്ഠിക്കുകയും ചെയ്തു.

ഇദ്ദേഹം ഒരു സാംസ്കാരിക പ്രവർത്തകനും, പത്രലേഖകനുമായിരുന്നു. ത്യാഗഭവനം, ആരാധന, ഗ്രാമത്തകർച്ച എന്നീ നാടകങ്ങളും കല്ലിലെ തീപ്പൊരി എന്ന നോവലും രചിച്ചിട്ടുണ്ട്.

2006 ഏപ്രിൽ 21-ന് 84ആം വയസ്സിൽ അദ്ദേഹം അന്തരിച്ചു. ഭാര്യയും അഞ്ചുമക്കളുമുണ്ട്.


</doc>
<doc id="145837" url="https://ml.wikipedia.org/wiki?curid=145837" title="അനുക്രമണിക">
അനുക്രമണിക

ഏതെങ്കിലും ഒരു കൃതിയിലെ ഉള്ളടക്കസൂചന നിർദിഷ്ട ക്രമമനുസരിച്ച് സംവിധാനം ചെയ്തത്. വൈദികസാഹിത്യത്തിൽ, വേദത്തിന്റെ പ്രാമാണികപാഠങ്ങൾ നഷ്ടപ്പെടാതെയും അവയ്ക്കു വ്യത്യാസം വരാതെയും സൂക്ഷിക്കുന്നതിനു വേണ്ടി രചിക്കപ്പെട്ട കൃതികളെയും അനുക്രമണികകൾ എന്നു പറയുന്നു. ഇവ ഓരോ വേദത്തിലെയും സൂക്തങ്ങളുടെ ആദ്യക്ഷരം, ഋഷി, ദേവത, ഛന്ദസ്സ് മുതലായവയ്ക്കു സൂചന നല്കുന്നു. ഋഗ്വേദത്തിനു തന്നെ ശൌനക പ്രണീതമെന്ന് വിശ്വസിക്കപ്പെടുന്ന 7 അനുക്രമണികകൾ ഉണ്ട്. അനുഷ്ടുപ്-ത്രിഷ്ടുപ് വൃത്തങ്ങളിലായിട്ടാണ് പ്രായേണ ഇവയുടെ നിബന്ധനം. 300 ശ്ളോകങ്ങളുള്ള ആർഷാനുക്രമണികയിൽ ഋഗ്വേദർഷിമാരുടെ ഒരു പട്ടിക അടങ്ങിയിട്ടുണ്ട്. ഛന്ദോനുക്രമണി ഋഗ്വേദത്തിലെ ഛന്ദസ്സുകൾ വിവരിക്കുന്നു. അനുവാകാനുക്രമണി ഋഗ്വേദാനുവാകങ്ങളിലെ സൂക്തങ്ങളുടെയും പദ്യങ്ങളുടെയും പദങ്ങളുടെയും അക്ഷരങ്ങളുടെയും സംഖ്യ നിർണയിച്ചിരിക്കുന്നു. പദാനുക്രമണി, സൂക്താനുക്രമണി, ബൃഹദ്ദേവത എന്നിങ്ങനെ വേറെയും അനുക്രമണികകൾ യഥാക്രമം പാദം, സൂക്തം, ദേവത എന്നിവ സൂചിപ്പിക്കുന്നവയായുണ്ട്. ബൃഹദ്ദേവതയിൽ അനേകം ദൃഷ്ടാന്ത കഥകളും പുരാണ കഥകളും നിബന്ധിച്ചിരിക്കുന്നു. സമഗ്രമായ ഒരു അനുക്രമണികയാണ് കാത്യായനന്റെ സർവാനുക്രമണി. സൂത്രശൈലിയിൽ രചിക്കപ്പെട്ടിട്ടുളള ഈ കൃതിയിൽ ഋഗ്വേദത്തിലെ ഓരോ സൂക്തത്തിലേയും ആദ്യപദങ്ങൾ, പദ്യസംഖ്യ മുതലായ എല്ലാ വിവരവും സൂചിപ്പിച്ചിരിക്കുന്നു. ഋഗ്വേദ സൂക്തങ്ങളുടെ മന്ത്രശക്തി പ്രത്യേകം സൂചിപ്പിക്കുന്ന ഒരു ഛന്ദോബദ്ധാനുക്രമണികയാണ് ഋഗ്വിധാനം. 


</doc>
<doc id="145838" url="https://ml.wikipedia.org/wiki?curid=145838" title="സോഷ്യൽ കോണ്ട്രാക്റ്റ്">
സോഷ്യൽ കോണ്ട്രാക്റ്റ്

സുസംഘടിതമായ ദേശീയ ഭരണസംവിധാനത്തിന്റെ സുരക്ഷിതത്വത്തിൽ ജീവിക്കുന്നതിനു പകരമായി മനുഷ്യൻ തന്റെ സ്വാഭാവികസ്വാതന്ത്ര്യത്തിന്റെ ഒരംശം ബലികഴിക്കാൻ തയാറാകുന്ന രീതിയിൽ സമൂഹത്തിനു രൂപം നല്കുന്ന രാഷ്ട്രീയതത്വശാസ്ത്രം ആണ് സോഷ്യൽ കോണ്ട്രാക്റ്റ് . ആശയം പുരാതനമെങ്കിലും അതിന് ആധുനിക താത്വികരൂപം ലഭ്യമായത് 17, 18 ശതകങ്ങളിലാണ് . തോമസ് ഹോബ്‌സിന്റെ ലെവിയാത്തൻ (1651) എന്ന ഗ്രന്ഥത്തിലും ലോക്, റുസ്സോ എന്നിവരുടെ രചനകളിലും ഈ തത്വശാസ്ത്രം ഉരുത്തിരിഞ്ഞു. ഭരണത്തലവന്മാർക്ക് അവരുടെ പ്രജകളുടെ അനുമതിയോടുകൂടി മാത്രമേ ഭരിക്കാനാവൂ എന്ന ആശയം ഇതിൽ അന്തർലീനമായിരുന്നതിനാൽ അക്കാലത്ത് ഈ ആശയം സ്വീകാര്യമായില്ല.


</doc>
<doc id="145839" url="https://ml.wikipedia.org/wiki?curid=145839" title="ചാൾസ് ടൂപ്പർ">
ചാൾസ് ടൂപ്പർ

കാനഡയിലെ രാഷ്ട്രീയനേതാവും മുൻ പ്രധാനമന്ത്രിയുമായിരുന്നു ചാൾസ് ടൂപ്പർ. കാനഡ ഫെഡറേഷൻ സ്ഥാപിക്കുന്നതിനുള്ള പ്രവർത്തനങ്ങൾക്ക് നേതൃത്വം നൽകിയ വ്യക്തിയുമാണ് ഇദ്ദേഹം.

റവ. ചാൾസ് ടൂപ്പറുടെയും മറിയം ലോവിയുടെയും മകനായി 1821 ജൂലൈ 2-ന് ഇദ്ദേഹം നോവാ സ്കോഷ്യയിൽ ജനിച്ചു. ജന്മനാട്ടിലുള്ള ഹോർട്ടൻ അക്കാദമിയിലെ പഠനശേഷം സ്കോട്ട്ലണ്ടിലെ എഡിൻബറോ സർവകലാശാലയിൽ വൈദ്യശാസ്ത്ര വിദ്യാഭ്യാസം പൂർത്തിയാക്കി (1843). നാട്ടിൽ തിരിച്ചെത്തിയ ചാൾസ് ടൂപ്പർ പന്ത്രണ്ടു വർഷക്കാലം ഡോക്ടറായി സേവനമനുഷ്ഠിച്ചിരുന്നു.
തുടർന്നിദ്ദേഹം രാഷ്ട്രീയ പ്രവർത്തകനാവുകയാണുണ്ടായത്. 

യാഥാസ്ഥിതിക കക്ഷി സ്ഥാനാർഥിയായി ഇദ്ദേഹം 1855-ൽ നോവാ സ്കോഷ്യയിലെ പ്രാദേശിക അസംബ്ലിയിലേക്ക് തെരഞ്ഞെടുക്കപ്പെട്ടിരുന്നു. 1856 മുതൽ 60 വരെ ഇദ്ദേഹം പ്രവിശ്യാ സെക്രട്ടറിയായി പ്രവർത്തിച്ചു.1864 മുതൽ 67 വരെ മുഖ്യമന്ത്രിയായി സേവനമനുഷ്ഠിക്കുകയുണ്ടായി.
ഈ പദവിയിലിരിക്കെ കാനഡ ഫെഡറേഷൻ സ്ഥാപിക്കുന്നതിനുള്ള പ്രവർത്തനങ്ങൾക്ക് ഇദ്ദേഹം നേതൃത്വം നൽകിയിരുന്നു. ഇതിനോടനുബന്ധിച്ച് ലണ്ടനിലും ക്യുബെക്കിലും വച്ചുനടന്ന സമ്മേളനങ്ങളിൽ ഇദ്ദേഹം പങ്കെടുക്കുകയുമുണ്ടായി. ഈ പ്രവർത്തനങ്ങളെത്തുടർന്ന് കോൺഫെഡറേഷന്റെ പിതാവ് എന്ന് ഇദ്ദേഹം കാനഡയിൽ അറിയപ്പെടാൻ തുടങ്ങി.കുംബർലാൻഡ് കൗണ്ടിയെ പ്രതിനിധീകരിച്ച് കാനഡയിലെ കോമൺസ് സഭയിൽ 1867 മുതൽ 84 വരെ ഇദ്ദേഹം അംഗവുമായിരുന്നു. ഇതോടെ ജോൺ എ. മക്ഡൊണാൾഡിന്റെ യാഥാസ്ഥിതിക മന്ത്രിസഭയിൽ 1870 മുതൽ 73 വരെയും 1879 മുതൽ 84 വരെയും പല ക്യാബിനറ്റ് പദവികളിൽ അവരോധിതനാവുകയും ചെയ്തു. 1884-നും 96-നും മധ്യേ ലണ്ടനിൽ കാനഡയുടെ ഹൈക്കമ്മീഷണറായി സേവനമനുഷ്ഠിക്കുകയുണ്ടായി. 1896 ഏ.-ൽ ചാൾസ് ടൂപ്പർ കാനഡയിലെ പ്രധാനമന്ത്രിയായി ചുമതലയേറ്റു. എന്നാൽ തുടർന്നുനടന്ന തെരഞ്ഞെടുപ്പിൽ യാഥാസ്ഥിതിക കക്ഷിക്കുണ്ടായ പരാജയം മൂലം ഇദ്ദേഹം ജൂല.-ൽ പ്രധാനമന്ത്രിപദം രാജിവയ്ക്കുകയാണുണ്ടായത്. പിന്നീട് പ്രതിപക്ഷ നേതാവായി പ്രവർത്തിച്ചു. 1900-ൽ ടൂപ്പർ രാഷ്ട്രീയ പ്രവർത്തനം അവസാനിപ്പിച്ചു. ഇംഗ്ലണ്ടിലെ ബക്സ്ലീ ഹീത്തിൽ ഇദ്ദേഹം 1915 ഒക്ടോബർ 15-ന് നിര്യാതനായി.



</doc>
<doc id="145840" url="https://ml.wikipedia.org/wiki?curid=145840" title="ടൂണിസ്സ്">
ടൂണിസ്സ്

ടുണീഷ്യയുടെ തലസ്ഥാനമാണ് ടൂണിസ്സ്. ജനസംഖ്യ: 674100 (1994). ടുണീഷ്യയുടെ വടക്കുകിഴക്കൻ തീരപ്രദേശത്ത് സ്ഥിതിചെയ്യുന്ന ഈ നഗരത്തെ ഇടുങ്ങിയ ഒരു കനാൽ മെഡിറ്ററേനിയൻ കടലുമായി ബന്ധിപ്പിക്കുന്നു. 'ടൂണിസ്സ് തടാകം' എന്ന പേരിൽ അറിയപ്പെടുന്ന ആഴംകുറഞ്ഞ തീരദേശ തടാകത്തിന്റെ അഗ്രത്തിലാണ് ടൂണിസ്സ് നഗരത്തിന്റെ ആസ്ഥാനം. പുരാതന കാർത്തേജ് നഗരത്തിന്റെ അവശിഷ്ടങ്ങൾ ടൂണിസ്സിന്റെ പാർശ്വങ്ങളിലാകമാനം ചിതറിക്കിടക്കുന്നുണ്ട്. ടുണീഷ്യയിലെ പ്രധാന വ്യാവസായിക - വാണിജ്യ-ഗതാഗത കേന്ദ്രം കൂടിയാണ് ടൂണിസ്സ്.ടുണീഷ്യൻ, യൂറോപ്യൻ എന്നിങ്ങനെ രണ്ട് വ്യത്യസ്ത പ്രവിശ്യകൾ ഉൾപ്പെടുന്നതാണ് ടൂണിസ്സ്. 

മധ്യകാലഘട്ടത്തിന്റെ ചരിത്രസ്മൃതികൾ ഉൾക്കൊള്ളുന്ന മെഡിന (Medina)യും പാർശ്വങ്ങളിലായി ബാബൽ ജസിറയും (Babal-Djazira), ബാബ് അസ് സൗയ്ക(Bab-as-Souika)യും ഉൾപ്പെടുന്നതാണ് ടുണീഷ്യൻ പരിച്ഛേദം. ഇതിൽ മെഡിനയാണ് ജനസാന്ദ്രതയിൽ മുന്നിൽ നിൽക്കുന്നത്. നഗരത്തിലെ മുസ്ലിം ജനസംഖ്യയുടെ 3/5 ഭാഗവും നിവസിക്കുന്നത് ഇവിടെയാണ്. വൈദേശികാധിപത്യത്തിന്റെ അവശിഷ്ടമായി ഇവിടെ നിലനിന്നിരുന്ന കസ്ബാബ് (Casbab) കോട്ട സ്വാതന്ത്ര്യാനന്തരം തകർക്കപ്പെട്ടു. ഫ്രാൻസിന്റെ ആധിപത്യകാലഘട്ടത്തിൽ (1881-1956) ടുണീഷ്യൻ ദേശീയവാദികളെ തടവിൽ പാർപ്പിച്ചത് ഇവിടെയായിരുന്നു. തടാകത്തിനും മെഡിനയ്ക്കും മധ്യേയുള്ള വിസ്തൃതഭാഗമാണ് യൂറോപ്യൻ പ്രവിശ്യ.

സുക്സ് (Suqs) എന്നു വിളിക്കുന്ന കമ്പോളങ്ങളാണ് മെഡിന തെരുവുകളിലെ പ്രധാന ആകർഷണ കേന്ദ്രങ്ങൾ. ഡർ ബെൻ അബ്ദല്ലായിൽ (Dar Ben Abdallah) ടുണീഷ്യൻ കരകൗശല വസ്തുക്കളുടെ പ്രദർശനശാലയുണ്ട്. സിറ്റൗന (Zitouna) പള്ളി, മൂറിഷ് ശില്പചാരുതയുടെ മകുടോദാഹരണമായി പ്രശോഭിക്കുന്ന മുസ്ലീം കൗബെ (Koube) എന്നിവയും പ്രധാനംതന്നെ. ടൂണിസ്സിന്റെ പ. ഭാഗത്ത് ഉത്തരാഫ്രിക്കയിലെ മുഖ്യ പുരാവസ്തു മ്യൂസിയമായ ബർഡോ (Bardo) സ്ഥിതിചെയ്യുന്നു. പൗരാണിക മൊസൈക്കുക്കളുടെ വിപുലവും ആകർഷകവുമായ ശേഖരം മ്യൂസിയത്തിന്റെ സവിശേഷതയാണ്. ട്യുണീഷ്യൻ, റോമൻ, ബൈസാന്തിയൻ സംസ്കൃതികളുടെ സ്മരണകൾ ഉണർത്തുന്ന പുരാതന കാർത്തേജ് നഗരാവശിഷ്ടങ്ങൾ സ്ഥിതിചെയ്യുന്നതും ഇവിടെത്തന്നെയാണ്.

പുരാതനകാലത്ത് കാർത്തേജ് എന്ന നഗരരാഷ്ട്രത്താൽ ചുറ്റപ്പെട്ടിരുന്ന ടൂണിസ്സ് അറബികളുടെ കടന്നാക്രമണത്തോടെയാണ് (ഏ. ഡി 600) ചരിത്രത്തിൽ സ്ഥാനം നേടുന്നത്. തുടർന്ന് അഗ്ലബിദ് (Aghlabid), ഫാത്തിമിദ് (Fatimid) രാജവംശങ്ങളുടെ ആസ്ഥാനമായി ഇവിടം മാറി. ഹഫ്സിദ് (Hafsid) രാജവംശത്തിന്റെ കാലഘട്ടത്തിൽ ടൂണിസ്സ്, ടുണീഷ്യയിലെ പ്രമുഖ നഗരവും ഇസ്ലാമിക സംസ്കൃതിയുടെ ആസ്ഥാനവുമായി വികസിച്ചു. 16-ാം ശ.-ലെ ടർക്കോ - സ്പാനിഷ് യുദ്ധാനന്തരം 1574 വരെ ടൂണിസ്സ് സ്പെയിനിന്റെ അധീനതയിലായിരുന്നു.

1881-ൽ ടുണീഷ്യ ഫ്രാൻസിന്റെ അധീനതയിലായതോടെയാണ് ടൂണിസ്സ് ഒരു പ്രമുഖ വ്യാവസായിക-വാണിജ്യ-ഭരണ സിരാകേന്ദ്രമായി വികസിച്ചത്. രണ്ടാം ലോകയുദ്ധത്തിൽ ജർമൻ പട്ടാളം ടൂണിസ്സ് പിടിച്ചെടുത്തു (1449 ന. 9). 1953 മേയ് 7-ന് ബ്രിട്ടൻ ടൂണിസ്സിനെ മോചിപ്പിച്ചു. സ്വാതന്ത്ര്യാനന്തരം ടൂണിസ്സ് ദ്രുതഗതിയിലുള്ള നഗരവത്ക്കരണത്തിനും വികസന പ്രവർത്തനങ്ങൾക്കും വിധേയമായി. ചേരിപ്രദേശങ്ങളെ നിർമാർജ്ജനം ചെയ്ത നഗരവത്ക്കരണം ശ്മശാനങ്ങളെ പാർക്കുകളായി പുനഃസംഘടിപ്പിച്ചു.



</doc>
<doc id="145842" url="https://ml.wikipedia.org/wiki?curid=145842" title="ഒക്ടാവിയോ പാസ്">
ഒക്ടാവിയോ പാസ്

മെക്സിക്കൊയിൽ നിന്നുള്ള ഒരു എഴുത്തുകാരനും കവിയും നയതന്ത്രജ്ഞനുമായിരുന്നു ഒക്ടാവിയോ പാസ് ലസാനോ(മാർച്ച് 31, 1914 – ഏപ്രിൽ 19, 1998). 1990ലെ സാഹിത്യത്തിനുള്ള നോബേൽ സമ്മാനജേതാവുമാണ് പാസ്.
മെക്സിക്കോയിൽ ഒക്ടാവിയോ പാസ് സോലർസാനോ, ജോസെഫീന പാസ് എന്നീ ദമ്പതിമാരുടെ പുത്രനായിട്ടാണ് പാസ് ജനിച്ചത്. പാസിന്റെ അച്ഛൻ ഡയസ് ഭരണകൂടത്തിനെതിരെയുള്ള വിപ്ലവത്തിന്റെ ഒരു സജീവ പ്രവർത്തകനായിരുന്നു. അമ്മയായ ജോസെഫീനയുടെയും അമ്മായി അമേലിയ പാസ് അമ്മൂമ്മയായ ഐറീനിയോ പാസ് എന്നിവരോടൊപ്പം ഇന്ന് മെക്സിക്കോ സിറ്റിയുടെ ഭാഗമായ മിക്സ്കോക് എന്ന ഗ്രാമത്തിലാണ് പാസ് വളർന്നത്. ഐറീനിയോ പാസ് ഒരു നോവലിസ്റ്റായിരുന്നു. വില്ല്യംസ് കോളേജിലാണ് പാസ് പഠനം പൂർത്തിയാക്കിയത്. പാസിന്റെ കുടുംബം എമിലീയോ സപ്പാറ്റയെ പിന്തുണച്ചിരുന്നു. അതിനാൽ പാസിന്റെ കുടുംബം സപ്പാറ്റ കൊല്ലപ്പെട്ടതിന് ശേഷം നാടുകടത്തപ്പെട്ടു. അമേരിക്കൻ ഐക്യനാടുകളിലാണ് പാസും കുടുംബവും അഭയം തേടിയത്.

സാഹിത്യത്തെ ആദ്യമായി പാസിന് പരിചയപ്പെടുത്തിയത് അമ്മൂമ്മയുടെ ഗ്രന്തശേഖരമാണ്. അമ്മൂമ്മയുടെ ഗ്രന്ഥശേഖരത്തിന്റെ സ്വാധീനം പാസിന്റെ ജീവിതത്തിലുടനീളം കാണാം. യൂറോപ്യൻ കവികളായ ജെറാർഡോ ഡിയഗോയുടെയും ജുവാൻ രമോൺ ജിമെനെസിന്റെയും അന്റോണിയോ മചാഡോയുടെയും സ്വാധീനം തന്റെ കൃതികളിലുണ്ടെന്ന് 1920കളിൽ ഒക്ടാവിയോ പാസ് കണ്ടെത്തി. കൗമാരപ്രായത്തിൽ 1931ൽ പാസ് തന്റെ ആദ്യ കവിതകൾ പ്രസിദ്ധീകരിച്ചു. "കാബെല്ലെറ"(Cabellera) എന്ന കവിത അവയിൽ ഒന്നായിരുന്നു. 2 വർഷങ്ങൾക്ക് ശേഷം 19-മത്തെ വയസ്സിൽ "ലൂണ സിൽവെസ്ട്രെ"(Luna Silvestre) എന്ന കവിതാസമാഹാരം പാസ് പ്രസിദ്ധീകരിച്ചു.

1935ൽ പാസ് നിയമപഠനം നിർത്തി ഒരു സ്കൂളിൽ പഠിപ്പിക്കാനായി യുക്കാടനിലേക്ക് തിരിച്ചു. യൂക്കടനിലെ മെറിഡയിലെ പാവപ്പെട്ട കൃഷിക്കാരുടെ മക്കൾ പഠിച്ചിരുന്ന സ്കൂളിലായിരുന്നു പാസ് ജോലി ചെയ്ത്തിരുന്നത്. അവിടെ അദ്ദേഹം വലിയ കാവ്യങ്ങൾ രചിക്കാൻ തുടങ്ങി. 1941ൽ രചിക്കപ്പെട്ട അത്യാഗ്രഹികളായ ജന്മികളുടെ കീഴിലുള്ള ഒരു മെക്സിക്കൻ കൃഷിക്കാരന്റെ കഥ പറയുന്ന ഒരു കവിതയായ "Entre la piedra y la flor" ("Between the Stone and the Flower") ഈ വിഭാഗത്തിൽ പെടുന്നു. ഈ കവിതവിൽ ടി.എസ്.ഏലിയറ്റീന്റെ സ്വാധീനം കാണാൻ സാധിക്കും 

1937ൽ രണ്ടാം അന്തർദേശീയ സാഹിത്യകാരന്മാരുടെ സമ്മേളനത്തിലേക്ക് പാസിന് ക്ഷണം ലഭിച്ചു. സ്പാനിഷ് ആഭ്യന്തര യുദ്ധത്തിന്റെ സമയത്ത് സ്പെയിനിലാണ് ഈ സമ്മേളനം നടന്നത്. സമ്മേളനത്തിൽ പാസ് ഫാസിസത്തെ ചെറുത്തിരുന്ന റിപ്പബ്ലിക്കന്മാരുമായി ഐക്യദാർഢ്യം പ്രകടിപ്പിച്ചു. മെക്സിക്കോയിൽ തിരിച്ചെത്തിയതിന് ശേഷം 1938ൽ പാസ് "ടോളർ"("Taller") എന്ന സാഹിത്യ പ്രസിദ്ധീകരണത്തിന് തുടക്കം കുറിച്ചു. ഈ പ്രസിദ്ധീകരണത്തിന് വേണ്ടി എഴുതുന്നത് 1941 വരെ അദ്ദേഹം തുടർന്നു. 1938ൽ മെക്സിക്കോയിലെ പ്രശസ്ത എഴുത്തുകാരിൽ ഒരാളായ എലീന ഗാറോയെ പാസ് കണ്ടുമുട്ടി. പിന്നീട് ഇരുവരും വിവാഹിതരായി. പാസ്-എലീന ദമ്പതിമാർക്ക് ഒരു മകളുണ്ടായി, ഹെലേന. 1959ൽ ഇരുവരും വിവാഹബന്ധം വേർപെടുത്തി. 1943ൽ പാസിനെ ഗുഗ്ഗെൻഹെം ഫെല്ലോഷിപ്പ് നല്കി ആദരിച്ചു. ഇതിനു ശേഷം പാസ് കാലിഫോർണിയയിലെ ബെർക്കെലെ സർവകലാശാലയിൽ പഠിക്കാൻ തുടങ്ങി. രണ്ട് വർഷങ്ങൾക്ക് ശേഷം പാസ് മെക്സിക്കൻ നയതന്ത്രവിഭാഗത്തിൽ ചേർന്നു. കുറച്ചുകാലം ന്യൂയോർക്കിൽ അദ്ദേഹം ജോലി ചെയ്തു. 1945ൽ അദ്ദേഹം പാരീസിലേക്ക് നിയമിക്കപ്പെട്ടു. അവിടെ വച്ചാണ് പാസ് എൽ ലാബെരിന്റോ സോലെഡാഡ്(The Labyrinth of Solitude) എന്ന മെക്സിക്കോയെക്കുറിച്ചുള്ള കൃതി രചിച്ചത്. 1952ൽ അദ്ദേഹം ആദ്യമായി ഇന്ത്യ സന്ദർശിച്ചു. അതേ വർഷം ടോക്കിയോയും കാണാനുള്ള ഭാഗ്യം പാസിന് ലഭിച്ചു. പിന്നീട് സ്വിറ്റ്സർലാൻഡിലെ ജനീവയിൽ സേവനമനുഷ്ഠിച്ച ശേഷം 1954ൽ പാസ് മെക്സിക്കോയിൽ തിരിച്ചെത്തി. 1959ൽ പാസ് വീണ്ടും പാരീസിലേക്ക് അയക്കപ്പെട്ടു. ഇക്കാലത്ത് അദ്ദേഹത്തിന് ബോണ ടിബർട്ടെല്ലി എന്ന ഒരു കാമുകി ഉണ്ടായിരുന്നു. ഒരു ഇറ്റാലിയൻ ചിത്രകാരിയായിരുന്നു ബോണ. 
1962ൽ ഇന്ത്യയിലെ മെക്സിക്കൻ സ്ഥാനപതിയായി പാസ് നിയമിതനായി. ഇന്ത്യയിലായിരിക്കുമ്പോൾ പാസ് പല കൃതികളും പൂർത്തിയാക്കിയിട്ടുണ്ട്. "എൽ മോണോ ഗ്രമാറ്റിക്കോ"("The Monkey Grammarian"), "ലദേര എസ്റ്റെ"("Eastern Slope") എനീവ അവയിൽ ചിലതാണ്. ഇന്ത്യയിലായിരിക്കുമ്പോൾ "വിശക്കുന്ന തലമുറ" എന്ന ഒരു സംഘം എഴുത്തുകാരുമായി പാസ് ബന്ധം സ്ഥാപിച്ചു. ഇവരുടെ സ്വാധീനം പിന്നീടുള്ള പാസിന്റെ കൃതികളിൽ കാണാം.

1963ൽ മോണയുമായി പാസ് തെറ്റിപ്പിരിഞ്ഞു. ഫ്രഞ്ചുകാരിയായിരുന്ന മേരി ജോസ് ട്രമിനിയെ പാസ് വിവാഹം ചെയ്തു. 1968ൽ പാസ് മെക്സിക്കോ സിറ്റിയിൽ പ്രകടനം നടത്തിയ ഒരു കൂട്ടം വിദ്യാർഥികളെ കൂട്ടക്കൊല ചെയ്തതിൽ പ്രതിഷേധിച്ച് മെക്സിക്കൻ സർക്കാരിന്റെ നയതന്ത്രവിഭാഗത്തിൽ നിന്ന് രാജിവച്ചു. ഇതിനെ തുടർന്ന് കുറച്ചു കാലത്തേക്ക് പാസ് പാരീസിൽ അഭയം തേടി. 1969ലാണ് പാസ് മെക്സിക്കോയിലേക്ക് തിരിച്ചുപോയത്. അവിടെ മെക്സിക്കോയിലെയും ലാറ്റീൻ അമേരിക്കയിലേയും ചില എഴുത്തുകാരുടെ സഹായത്തോടെ പാസ് "പ്ലൂരൽ"(1970-1976) എന്ന വാരിക ആരംഭിച്ചു. 1970 മുതൽ 1974 വരെ പാസ് ഹാർവാർഡ് സർവകലാശാലയിൽ പ്രഫസ്സർ ആയി സേവനമനുഷ്ഠിച്ചു. ഈ കാലത്താണ് പാസ് ലോസ് "ഹിജോസ് ഡെൽ ലിമോ"("Children of the Mire") എന്ന പുസ്തകം പ്രസിദ്ധീകരിച്ചത്.

1975ൽ മെക്സിക്കൻ സർക്കാർ പ്ലൂരൽ നിർത്തലാക്കിയതിനെ തുടർന്ന് പാസ് വ്യുവൽറ്റ(Vuelta) എന്ന വാരിക ആരംഭിച്ചു. തന്റെ മരണം വരെ ഈ മാസിക എഡിറ്ററായി പാസ് തുടർന്നു. വ്യക്തിസ്വാതന്ത്ര്യത്തിനുള്ള ജറുസലേം പുരസ്കാരത്തിന് പാസ് 1977ൽ അർഹനായി. 1980ൽ ഹാർവാർഡിൽ നിന്നും അദ്ദേഹത്തിന് ഓണററി ഡോക്ടറേറ്റ് ലഭിച്ചു. 1982ൽ പാസിന് ന്യൂസ്റ്റാഡ്റ്റ് പുരസ്കാരം ലഭിച്ചു. 1957നും 1987നുമിടയ്ക്ക് അദ്ദേഹം എഴുതിയ കവിതകൾ ഒരു കവിതാസമാഹാരമായി 1990ൽ പ്രസിദ്ധീകരിച്ചു. 1990ൽ പാസ് സാഹിത്യത്തിനുള്ള നോബേൽ സമ്മാനത്തിന് അർഹനായി

1998ലാണ് പാസ് അന്തരിച്ചത്. കാൻസർ ആയിരുന്നു മരണകാരണം. മരണത്തിനു ശേഷം 1968 വരെയുള്ള കവിയുടെ ജീവചരിത്രം പറയുന്ന ഉപന്യാസങ്ങൾ ഉൾക്കൊള്ളിച്ചുകൊണ്ട് "Poeta con paisaje" എന്നൊരു പുസ്തകം 2004ൽ പുറത്തിറക്കി. ഒക്ടാവിയോ പാസ് ഫൗണ്ടേഷന്റെ തലവനായി പാസ് 1998ൽ നിയമിച്ച ഗ്വള്ളേർമോ ഷെറീഡാനാണ് ഇതിന് മുൻകൈ എടുത്തത്.

ഒരു മികച്ച എഴുത്തുകാരനുമായ പാസിന്റെ കൃതികൾ അനേകം ഭാഷകളിലേക്കു വിവർത്തനം ചെയ്തിട്ടുണ്ട്. ഉദാഹരണത്തിന് പാസിന്റെ കൃതികൾ ആംഗ്ലേയത്തിലേക്ക് സാമുവൽ ബെക്കറ്റും ചാൾസ് ടോമിൽസണും എലിസബത്ത് ബിഷപ്പും മ്യൂറിയേൽ രൂക്സെയറും മാർക്ക് സ്ട്രാന്റുമാണ് വിവർത്തനം ചെയ്തത്. പാസിന്റെ ആദ്യകാലങ്ങളിലെ കവിതകളെ മാർക്സിസവും സർറിയലിസവും അസ്തിത്വവാദവും സ്വാധീനിച്ചിട്ടുണ്ട്. ഹിന്ദുമതം ബുദ്ധമതം എന്നിവയും പാസിന്റെ കൃതികളെ സ്വാധീനിച്ചിരുന്നു. പാസിന് നോബേൽ സമ്മാനം നല്കുന്ന വേളയിൽ "പിയദ്ര ഡി സോൾ"(Sunstone) എന്ന 1957ൽ രചിക്കപ്പെട്ട കൃതി വളരെയധികം പ്രശംസക്ക് പാത്രമായി. സർറിയലിസത്തിന്റെ ഏറ്റവും മികച്ച ഉദാഹരണങ്ങളിലൊന്നായി ഈ കൃതി എടുത്തുകാട്ടപ്പെട്ടു. പീന്നീടുള്ളാ പാസിന്റെ കൃതികൾ സ്നേഹത്തേയും സമയത്തിന്റെ സ്വഭാവത്തെയും ബുദ്ധമതത്തെയും കുറിച്ചാണ് പറഞ്ഞത്. ബാൽതൂസിനും ജോവാൻ മീറൊയ്ക്കും മാർസെൽ ഡുചാമ്പിനും ആന്റണി റോബർട്ട് റോഷെൻബർഗിനും സമർപ്പിച്ചുകൊണ്ട് പാസ് ആധുനിക ചിത്രകലയെക്കുറിച്ച് കവിതകളെഴുതി.

സ്പെയിനിലെ ആഭ്യന്തര യുദ്ധം നടക്കുന്ന കാലത്ത് പാസ് റിപ്പബ്ലിക്കന്മാരോട് ഐക്യദാർഢ്യം പ്രഖ്യാപിച്ചുവെങ്കിലും അദ്ദേഹത്തിന്റെ സഹചാരികളിലോരാളെ റിപ്പബ്ലിക്കന്മാരാണ് കൊന്നത് എന്ന് മനസ്സിലാക്കിയത് അദ്ദേഹത്തിന്റെ വീക്ഷണങ്ങൾ മാറ്റീമറിച്ചു. 1950കളിൽ പാരിസിലായിരുന്ന കാലത്ത് ഡേവിഡ് റൂസ്സെറ്റ്, ആന്ദ്രെ ബ്രെട്ടൺ, ആൽബർട്ട് കാമസ് എന്നിവർ പാസിനെ സ്വാധീനിച്ചു. ഈ സ്വാധീനം അദ്ദേഹത്തെ ഏകാധിപത്യത്തിനെതിരെ, പ്രത്യേകിച്ച് സ്റ്റാലിനെതിരെ വിമർശനങ്ങളിറക്കുന്നതിലേക്ക് നയിച്ചു.

ക്യൂമ പോലുള്ള കമ്യൂണിസ്റ്റ് ഭരണകൂടങ്ങളിലെ മനുഷ്യാവകാശലംഖനങ്ങൾ പാസ് തന്റെ "പ്ലൂരൽ"(Plural), "വ്യൂവൽറ്റ"(Vuelta) എന്നീ വാരികകളിലൂടെ വെളിച്ചത്ത് കൊണ്ടുവന്നു. ഇത് ലാറ്റിൻ അമേരിക്കയിലെ ഇടത് ഭരണകൂടങ്ങളുടെ ശത്രുതയ്ക്ക് കാരണമായി. പാസ് തന്റെ സമ്പൂർണ കൃതികളുടെ 9-ആം വാല്യത്തിനെഴുതിയ ആമുഖത്തിൽ പറയുന്നത് താൻ എതിർത്തതിനെ തുടർന്ന് മെക്സിക്കൻ രഹസ്യാന്വേഷണ സംഘടനയും തന്റെ ശത്രുവായി മാറി എന്നാണ്. ഇങ്ങനെയൊക്കെ ആണെങ്കിലും പാസ് തന്നെ കമ്യൂണിസ്റ്റ് സിദ്ധാന്തത്തിന്റെ ഒരു അനുഭാവിയായിട്ടാണ് കണ്ടിരുന്നത്.
1990ൽ ബെർലിൻ മതിലിന്റെ വീഴ്ചയ്ക്ക് ശേഷം പാസും അദ്ദേഹത്തിന്റെ വ്യൂവൽറ്റയിലെ സഹപ്രവർത്തകരും ലോകത്തെ പല എഴുത്തുകാരെയും പ്രമുഖവ്യക്തികളെയും കമ്യൂണിസത്തിന്റെ പതനത്തെ കുറിച്ച് ചർച്ച ചെയ്യാനായി വിളിച്ചുകൂട്ടുകയുണ്ടായി. ഹ്യൂഗ് തോമസ്, കോർണേലിയൂസ് കാസ്റ്റോറിയാഡീസ്, ആഗ്നസ് ഹെല്ലർ, ഡാനിയേൽ ബെൽ, ഹ്യൂഗ് ട്രെവർ റോപ്പെർ, ജീൻ ഫ്രാങ്കോയിസ് റെവൽ, മരിയോ വർഗസ് യോസ, ജോർജ് എഡ്വാർഡ്സ്, കാർലോസ് ഫ്രാങ്ക്വി, മൈക്കൽ ഇഗ്നേഷ്യഫ് എന്നിവർ ഈ ചർച്ചയിൽ പങ്കെടുത്തു. ഈ ചർച്ച മെക്സിക്കോയിൽ 27 ഓഗസ്റ്റ് മുതൽ സെപ്റ്റംബർ 2 വരെ സംപ്രേക്ഷണം ചെയ്തു.


English

Spanish



</doc>
<doc id="145844" url="https://ml.wikipedia.org/wiki?curid=145844" title="ടൈഗർ വരദാചാര്യർ">
ടൈഗർ വരദാചാര്യർ

കർണാടക സംഗീതജ്ഞനും വാഗ്ഗേയകാരനുമാണ് ടൈഗർ വരദാചാര്യർ (1876-1950). കർണാടക സംഗീതത്തിലെ സാമ്പ്രദായികശൈലി കൃത്യമായും പാലിച്ചുകൊണ്ടുള്ള ആലാപനശൈലിയായിരുന്നു ടൈഗർ വരദാചാര്യരുടേത്.

തമിഴ്നാട്ടിൽ തിരുവൊറ്റിയൂരിനു സമീപമുള്ള കോലാറ്റുപേട്ടയിൽ 1876-ൽ ജനിച്ചു. പിതാവ് രാമാനുജാചാര്യർ കഥാകാലക്ഷേപ വിദഗ്ദ്ധനായിരുന്നുവെങ്കിലും മകനെ സംഗീതം പഠിപ്പിക്കുന്നതിൽ താത്പര്യം പ്രകടിപ്പിച്ചില്ല. എന്നാൽ സംഗീതത്തോടുള്ള ജന്മസിദ്ധമായ അഭിനിവേശം കാരണം വരദാചാര്യർ രഹസ്യമായി സംഗീതപഠനം നടത്തി. പ്രസിദ്ധ സംഗീതജ്ഞനായ രാഘവയ്യരുടെ ശിഷ്യനായ മാസിലാമണി മുതലിയാരും തച്ചൂർ ശിങ്കാരാചാരിയും പല തരത്തിലും അതിനു സഹായിച്ചു. ഒടുവിൽ പട്ടണം സുബ്രഹ്മണ്യയ്യരുടെ ശിഷ്യനായി മാറിയ വരദാചാര്യർ ചെറുപ്പത്തിൽത്തന്നെ മികച്ച ഗായകനും സംഗീതലക്ഷണജ്ഞനും ആയിത്തീർന്നു. ഇത്രയുമായിട്ടും സംഗീതം ജീവനോപാധിയാക്കുന്നതിന് പിതാവ് തടസ്സം നിന്നു. അങ്ങനെ ഇദ്ദേഹം സർക്കാരുദ്യോഗം തേടി. 1899-ൽ കോഴിക്കോട് സർവേയറോഫീസിൽ ഗുമസ്തനായിട്ടായിരുന്നു നിയമനം. അവിടെ താമസിക്കവേ വീട്ടിൽ ഭജന സംഘം നടത്തുകയും അതിലൂടെ തന്റെ സംഗീതപാടവം വെളിപ്പെടുത്തുകയും ചെയ്തു. ഇദ്ദേഹത്തിന്റെ പ്രതിഭാപ്രഭാവം തിരിച്ചറിഞ്ഞ ആസ്വാദകർ നിരവധി അവസരങ്ങൾ തുടരെത്തുടരെ നൽകിയതോടെ മലബാറിലും തമിഴകത്തുമെല്ലാം ഇദ്ദേഹം പ്രശസ്തനായി. അതോടെ ജോലി രാജിവച്ച് പരിപൂർണ സംഗീതോപാസകനായി മാറി. വൈകാതെ പ്രശസ്തി ഇതരദേശങ്ങളിലേക്കും വ്യാപിച്ചു. മൈസൂർ രാജാവായിരുന്ന കൃഷ്ണരാജ ഉടയാർ ഇദ്ദേഹത്തെ 'ശാർദൂലം' എന്ന ശ്രേഷ്ഠാർഥവാചകത്തിനു തുല്യമായ 'ടൈഗർ' എന്ന വിശേഷണം നൽകി ആദരിച്ചു. അങ്ങനെ വരദാചാര്യർ, 'ടൈഗർ വരദാചാര്യ'രായി. പിന്നീട് മദ്രാസിലെ സംഗീതവിദ്വത്സഭ ഇദ്ദേഹത്തിന് 'സംഗീതകലാനിധി' ബിരുദവും നൽകുകയുണ്ടായി.

സംഗീതാധ്യാപകർക്കായി മദ്രാസിൽ സ്ഥാപിച്ച കലാശാലയിലെ പ്രഥമ പ്രിൻസിപ്പൽ ഇദ്ദേഹമായിരുന്നു. മദിരാശി സർവകലാശാല സംഗീതവിഭാഗം മേധാവി, അണ്ണാമല സർവകലാശാല സംഗീതവിഭാഗത്തിൽ പ്രൊഫസർ, അഡയാർ കലാക്ഷേത്രത്തിൽ സംഗീതാചാര്യൻ എന്നീ നിലകളിലും ഇദ്ദേഹം സേവനമനുഷ്ഠിച്ചിട്ടുണ്ട്.

കർണാടക സംഗീതത്തിലെ സാമ്പ്രദായികശൈലി കൃത്യമായും പാലിച്ചുകൊണ്ടുള്ള ആലാപനശൈലിയായിരുന്നു ഇദ്ദേഹത്തിന്റേത്. അതുകൊണ്ട് സാധാരണ ജനങ്ങളെക്കാളേറെ പണ്ഡിതവര്യന്മാരാണ് ഇദ്ദേഹത്തെ ഏറെ പ്രകീർത്തിച്ചിട്ടുള്ളത്. സാമ്പ്രദായികശൈലിയിലെ കടുംപിടിത്തം നിലനിർത്തിക്കൊണ്ടുതന്നെ അതിനു സമാന്തരമായി മനോധർമ പ്രയോഗത്തിന്റെ ചാരുതകൂടി വെളിപ്പെടുത്തുവാൻ സാധിച്ചു എന്നതാണ് വരദാചാര്യശൈലിയുടെ സവിശേഷത.നിരവധി ഗാനങ്ങൾ രചിച്ചും ഇദ്ദേഹം സംഗീതശാഖയെ സമ്പന്നമാക്കിയിട്ടുണ്ട്. മികച്ച സംഗീതജ്ഞനായ എം.ഡി. രാമനാഥൻ ശിഷ്യനാണെന്നു മാത്രമല്ല, ഇദ്ദേഹത്തിന്റെ കാലടിപ്പാടുകളെ പിന്തുടർന്ന മറ്റൊരു മികച്ച കലാകാരനുമാണ്. 1950-ൽ വരദാചാര്യർ അന്തരിച്ചു.



</doc>
<doc id="145845" url="https://ml.wikipedia.org/wiki?curid=145845" title="ഡെക്സ്ട്രിൻ">
ഡെക്സ്ട്രിൻ

അന്നജത്തിന്റെ(Starch) ഭാഗിക ജലീയാപഘടനം വഴി ലഭിക്കുന്ന ഒരു പോളിസാക്കറൈഡാണ് ഡെക്സ്ട്രിൻ. ഡി-ഗ്ലൂക്കോസിന്റെ ഒരു പോളിമറാണിത്. തേനിലും അന്നജം ഉത്പാദിപ്പിക്കുന്ന ചെടികളുടെ ഇലകളിലും ഡെക്സ്ട്രിനുകൾ അടങ്ങിയിട്ടുണ്ട്. സസ്യങ്ങളിൽ, ഗ്ലൂക്കോസിൽ നിന്ന് അന്നജം ഉത്പാദിപ്പിക്കുമ്പോഴോ തിരിച്ച് അന്നജത്തിന് അപഘടനം സംഭവിക്കുമ്പോഴോ ഒരു ഇടയുത്പന്നമായി ഡെക്സ്ട്രിനുകളുണ്ടാവുന്നു.വ്യത്യസ്ത ഘടനയും വലിപ്പവുമുള്ള അനവധി തന്മാത്രകളുടെ ഒരു സങ്കീർണ മിശ്രിതമാണ് ഡെക്സ്ട്രിനുകൾ. ശാഖയുള്ളതും ഇല്ലാത്തതുമായ ശൃംഖലകളുള്ള ഡെക്സ്ട്രിനുകളുണ്ട്. താപം, അമ്ലം, എൻസൈമുകൾ (α,βഅമൈലേസുകൾ), ഓക്സീകാരകങ്ങൾ (പെറോക്സൈഡുകൾ) എന്നിവയുടെ പ്രവർത്തന ഫലമായി അന്നജം വിഘടിപ്പിച്ചാണ് ഡെക്സ്ട്രിനുകൾ ഉത്പാദിപ്പിക്കുന്നത്.

വെള്ളയോ, മഞ്ഞയോ നിറമാർന്ന പൊടിയാണ് ഡെക്സ്ട്രിൻ. ജലത്തിൽ ലേയവും ആൽക്കഹോളിലും ഈഥറിലും അലേയവുമാണ്. 'കൃത്രിമപശ' എന്നും അറിയപ്പെടുന്ന ഡെക്സ്ട്രിനുകൾ പേപ്പറിനും തുണിത്തരങ്ങൾക്കും പശ കൊടുക്കാനും ലായനികൾ സാന്ദ്രമാക്കാനും ഉപയോഗിക്കുന്നു.


</doc>
<doc id="145864" url="https://ml.wikipedia.org/wiki?curid=145864" title="ടോം-ടോം">
ടോം-ടോം

ഒരു പ്രാചീന ചർമവാദ്യമാണ് ടോം-ടോം. സിലിണ്ടർ ആകൃതിയിലുള്ള തടികൊണ്ടു നിർമിച്ചതും ഒരു വശം മാത്രം തുകൽ കൊണ്ട് പൊതിഞ്ഞതുമായ വാദ്യമാണ് ഇതിന്റെ ആദിമ രൂപം. അതിൽ കൈകൊണ്ട് കൊട്ടിയാണ് നാദം പുറപ്പെടുവിക്കുക. പൊതുവെ ഉച്ചസ്ഥായിയിലുള്ള സ്വരമാണ് ഇതിൽ നിന്ന് പുറപ്പെടുന്നത്. അമരിന്ത്യൻ വംശജരുടെയിടയിലും കിഴക്കൻ രാജ്യങ്ങളിലെ ഗോത്രമേഖലയിലും ഇത് ആദിമകാലത്തുതന്നെ നിലനിന്നിരുന്നു. ഇത് ഒരു വാദ്യത്തിന്റെയെന്നതിലേറെ ഇത്തരം വാദ്യങ്ങളുടെ പൊതുനാമധേയമാണ്. രണ്ടുവശവും തുകൽ പൊതിഞ്ഞ തരം ടോം-ടോമും നിലവിലുണ്ട്. അതിൽ ഇരുവശങ്ങളെയും ചരടുകൾ കൊണ്ട് ബന്ധിച്ചിരിക്കും. ചരടുകൾക്കിടയിൽ ലോഹ വളയങ്ങളുമുണ്ടാകും. വളയങ്ങളുടെ സ്ഥാനം മാറ്റി ശ്രുതിവ്യത്യാസം വരുത്തുന്നതിനുള്ള സൗകര്യവും ഇതിലുണ്ട്. ഇത്തരം വാദ്യങ്ങളിൽ കൈകൊണ്ടു കൊട്ടുന്നതുപോലെ തന്നെ തടികൊണ്ടും കൊട്ടാറുണ്ട്. ഇതിന്റെ പരിഷ്കൃതരൂപമായ ഇരട്ട വാദ്യവും ടോം-ടോം എന്നു തന്നെ അറിയപ്പെടുന്നു. ഇവ ആധുനിക പാശ്ചാത്യ നൃത്തത്തിലും അപൂർവം ഓർക്കെസ്ട്രകളിലും വിശേഷനാദം സൃഷ്ടിക്കുന്നതിനായി ഉപയോഗിച്ചുവരുന്നു.

1. ^ Oxford English Dictionary, 1st Edition, Oxford: OUP, 1928


</doc>
<doc id="145865" url="https://ml.wikipedia.org/wiki?curid=145865" title="ദേവദാസ്">
ദേവദാസ്

ശരത്ചന്ദ്ര ചതോപാധ്യായയുടെ വിഖ്യാതമായ ബംഗാളി നോവലാണ് ദേവ്ദാസ്. 1917 ജൂൺ 30-നാണ് 'നഷ്ടപ്രണയത്തിന്റെ നിത്യഹരിതകാവ്യം' എന്നു വിശേഷിപ്പിക്കാവുന്ന ഈ നോവൽ പ്രസിദ്ധീകൃതമായത്. നോവലിനെ അവലംബിച്ച്, ഇതേ പേരിൽ നിരവധി ചലച്ചിത്രങ്ങൾ വിവിധ കാലയളവുകളിൽ പല ഭാഷകളിലായി പുറത്തിറങ്ങിയിട്ടുണ്ട്.
അതിനാടകീയതയാർന്ന ഇതിവൃത്തമാണ് ഇതിന്റേത്. എങ്കിലും വൈകാരികതീവ്രതയാൽ ഇത് ജനപ്രിയമായി. ഒരു ധനിക കുടുംബാംഗമായ ദേവദാസ് ആണ് നായകൻ; ദരിദ്രകുടുംബാംഗമായ പാർവതി നായികയും. ബാല്യകാലസഖികളായിരുന്ന അവർ യൗവനത്തിൽ ഗാഢപ്രണയത്തിലാകുന്നു. ജാതിയുടെ അതിരുകൾ പ്രണയത്തിന് പ്രതിബന്ധം തീർക്കുന്നു. വൃദ്ധനും വിഭാര്യനുമായ ഒരാൾക്ക് പാർവതിയെ വീട്ടുകാർ കല്യാണം കഴിച്ചു കൊടുക്കുന്നു. നിരാശനായ ദേവദാസ് നഗരത്തിലെത്തി മദ്യത്തിൽ ആശ്വാസം കണ്ടെത്തുന്നു. പിന്നീട് കൊട്ടാരനർത്തകിയായ ചന്ദ്രമുഖിയെ അയാൾ വരിക്കുന്നു. അമിതമദ്യപാനിയായ അയാളെ ചന്ദ്രമുഖി ഉപേക്ഷിക്കുമ്പോൾ തന്റെ യഥാർഥ കാമുകിയെത്തേടി ദേവദാസ് എത്തുന്നു. പക്ഷേ, പ്രണയിനിയുടെ വീടിന്റെ പടിവാതിൽക്കൽ അയാൾ മരിച്ചുവീഴുന്നു. തീവ്രപ്രണയത്തിന്റെയും പ്രണയനൈരാശ്യത്തിന്റെയും ഒരു ഇന്ത്യൻ ബിംബം തന്നെയായി മാറിയ ദേവദാസിന്റെ കഥാസാരം ഇതാണ്.

ദേവദാസ് പ്രത്യക്ഷമായും പരോക്ഷമായും ഇന്ത്യൻസിനിമയിൽ വൻ സ്വാധീനം ചെലുത്തിയിട്ടുണ്ട്. ഈ നോവലിനെ ആധാരമാക്കിയെടുത്ത ആദ്യ ചലച്ചിത്രം 1928-ലാണ് പുറത്തുവന്നത്. നരേഷ് മിത്ര സംവിധാനം ചെയ്ത ആ ബംഗാളി നിശ്ശബ്ദ ചലച്ചിത്രത്തിന് നോവലിസ്റ്റ് തന്നെയാണ് തിരക്കഥയെഴുതിയത്. എങ്കിലും 1935-ൽ ന്യൂ തിയെറ്റേഴ്സ് ബംഗാളിയിലും ഹിന്ദിയിലുമായി നിർമിച്ച ദേവദാസ് ആണ് ഈ നോവലിനെ ആധാരമാക്കിയെടുത്ത അനശ്വര ചലച്ചിത്രം. പി.സി. ബറുവയാണ് സംവിധായകൻ. ഛായാഗ്രാഹകൻ ബിമൽ റോയ്. ബംഗാളിയിൽ പി.സി. ബറുവയും യമുനയുമായിരുന്നു നായകനും നായികയും. ഹിന്ദിയിൽ അനശ്വരനടനും ഗായകനുമായ കെ.എൽ. സൈഗാളായിരുന്നു ദേവദാസ്; രാജ്കുമാരി പാർവതിയും. സൈഗാളിന്റെ അതുല്യമായ അഭിനയപാടവത്താലും ഹൃദയസ്പർശിയായ ആലാപനമികവിനാലും ദേവദാസ് വൻ ജനപ്രീതി നേടുകയുണ്ടായി. ഒട്ടനവധി ചിത്രങ്ങൾ പില്ക്കാലത്തു വന്നിട്ടുണ്ടെങ്കിലും ഇന്നും ജനഹൃദയങ്ങളിൽ സൈഗാൾതന്നെയാണ് ദേവദാസ്. അത്രയ്ക്കു തന്മയീഭാവമാർന്ന അഭിനയമാണ് അദ്ദേഹം ഇതിൽ കാഴ്ചവച്ചത്. 'ദുഃഖ് കേ ദിൻ അബ് ...' എന്നു തുടങ്ങുന്ന സൈഗാളിന്റെ പ്രശസ്ത ഗാനം ഈ ചിത്രത്തിലേതാണ്.

അതിമനോഹരമായ ഛായാഗ്രഹണമായിരുന്നു ഈ ചിത്രത്തിന്റെ മറ്റൊരു പ്രത്യേകത. ഗ്രീൻ ഫിൽറ്ററുകൾ ഉപയോഗിച്ചും സവിശേഷ ദീപവിതാനരീതി സ്വീകരിച്ചും ചലനാത്മകമായ ഒരു ഛായാഗ്രഹണശൈലി ഇതിലൂടെ അവതരിപ്പിക്കപ്പെട്ടു. സിനിമാറ്റോഗ്രഫിയെക്കുറിച്ചുള്ള ക്ളാസ്സുകളെടുക്കാൻ ഋത്വിക് ഘട്ടക്ക് പലപ്പോഴും ഉപജീവിച്ചിട്ടുള്ളത് ഈ ചിത്രത്തെയാണ്.

1936-ൽ പി.വി. റാവു ഇത് തമിഴ് ചലച്ചിത്രമാക്കി. തെലുഗുവിൽ വേദാന്തം രാഘവയ്യയും നാഗേശ്വര റാവുവും ചേർന്ന് 1953-ൽ ദേവദാസ് അവതരിപ്പിച്ചു. പില്ക്കാല ഹിന്ദിസിനിമയിൽ രണ്ടുവട്ടംകൂടി ദേവദാസ് ചരിത്രം സൃഷ്ടിച്ചിട്ടുണ്ട്. പി.സി. ബറുവയുടെ സ്മരണയ്ക്കായി ബിമൽ റോയി 1955-ൽ വീണ്ടും ദേവദാസ് സംവിധാനം ചെയ്തതാണ് ഇതിൽ ആദ്യത്തേത്. ദിലീപ് കുമാറിന്റെ നായകവേഷമായിരുന്നു ഇതിന്റെ മുഖ്യ സവിശേഷത. 1974-ൽ ദിലീപ് റോയിയും ഹിന്ദിയിൽ ദേവദാസ് നിർമിച്ചിട്ടുണ്ട്. 1974-ൽ വിജയനിർമ്മലയും ഇതേ പേരിൽ തെലുഗുവിൽ ചിത്രം നിർമ്മിക്കുകയുണ്ടായി. 1989-ൽ ക്രോസ്ബെൽറ്റ് മണിയാണ് മലയാളസിനിമയിൽ ദേവദാസ് അവതരിപ്പിച്ചത്.

സഞ്ജയ് ലീല ഭൻസാലിയുടെ 2002-ലെ സൃഷ്ടിയാണ് മറ്റൊരു നാഴികക്കല്ല്. ഷാരൂഖ് ഖാനും ഐശ്വര്യ റായിയും മാധുരി ദീക്ഷിതും മുഖ്യ കഥാപാത്രങ്ങളെ അവതരിപ്പിച്ച ഈ ചിത്രം അന്നുവരെയുള്ള ഇന്ത്യൻ ചിത്രങ്ങളിൽ ഏറ്റവുമധികം തുക മുടക്കി നിർമിച്ചതായിരുന്നു. 50 കോടിയായിരുന്നു അതിന്റെ നിർമ്മാണച്ചെലവ്. കാൻ ഫിലിം ഫെസ്റ്റിവലിലെ മത്സരേതരവിഭാഗത്തിൽ ഇത് പ്രദർശിപ്പിക്കുകയുണ്ടായി.

പ്യാസ, ഫിർ സുബഹ് ഹോഗി, കാഗസ് കീ ഫൂൽ തുടങ്ങിയ ജനപ്രിയചിത്രങ്ങളുടെ പ്രചോദനവും ദേവദാസ് ആയിരുന്നു.


</doc>
<doc id="145866" url="https://ml.wikipedia.org/wiki?curid=145866" title="തീവെട്ടി">
തീവെട്ടി

ഒരു തരം പന്തമാണ് ദീപയഷ്ടി അഥവാ തീവെട്ടി. ഭീബട്ടി എന്നും അറിയപ്പെടുന്നു. ക്ഷേത്രങ്ങളിൽ ദേവനെ പുറത്തെഴുന്നള്ളിക്കുമ്പോൾ (ആനപ്പുറത്തായാലും ശീവേലിക്കായാലും) തീവെട്ടി മുന്നിൽ പിടിക്കുന്ന പതിവുണ്ട്. രാജാക്കന്മാരും മറ്റും രാത്രികാലത്ത് എഴുന്നള്ളുമ്പോൾ മുന്നിൽ ദീപയഷ്ടിയാണ് പിടിക്കുക. കേരളത്തിലെ ആചാരപരമായ 'വിളക്കു'കളിൽ പ്രധാനപ്പെട്ടവയാണ് തീവെട്ടിയും കുത്തുവിളക്കും ചങ്ങലവട്ടയും. ഒരു നീണ്ട കോലിന്റെ അറ്റത്ത് പിടിപ്പിച്ചിട്ടുള്ള എട്ടു ശിഖരങ്ങളുള്ള പന്തമാണ് ദീപയഷ്ടി . 'എട്ട് കാലുകൾ' ഉള്ളതുകൊണ്ടാണ് ദീപയഷ്ടി എന്ന പേരുവന്നത്. എട്ട് കാലിലും തുണി ചുറ്റി എണ്ണയിൽ മുക്കി കത്തിക്കുകയാണ് ചെയ്യുക. ഒരാൾ തീവെട്ടി പിടിച്ചു നടക്കുമ്പോൾ മറ്റൊരാൾ പാത്രത്തിൽ എണ്ണയുമായി അനുഗമിക്കും. ഇടയ്ക്കിടെ ഉയർത്തിപ്പിടിച്ച തീവെട്ടി താഴ്ത്തിയിട്ട് അനുഗാമിയെക്കൊണ്ട് അതിൽ എണ്ണയിറ്റിക്കും. 
തീവെട്ടിക്കൊള്ള എന്ന പ്രയോഗം അർത്ഥമാക്കുന്നത് യതൊരു മറയുമില്ലാത്ത കൊള്ള എന്നാണ്. പണ്ട് കാലത്ത് രാജാക്കന്മാർ സ്ഥിരം പടയാളികൾക്ക് പുറമെ സാമന്തന്മാരിൽനിന്നും നാട്ടുപ്രഭുക്കളിൽനിന്നും യുദ്ധാവശ്യങ്ങൾക്ക് പടയാളികളെ വിട്ടുതരാൻ ആവശ്യപ്പെടും. അവർക്ക് ശമ്പളം ഇല്ലായിരുന്നു. ഇത്തരം നായർ പടയാളികൾ പടക്ക് ശേഷം താന്താങ്ങളുടെ നാട്ടിലേക്ക് തിരിച്ചു വരുന്ന വഴി കണ്ണിൽക്കണ്ടതെല്ലാം കൊള്ളയടിക്കും. ഇത് അംഗീകൃതവുമായിരുന്നു.


</doc>
<doc id="145867" url="https://ml.wikipedia.org/wiki?curid=145867" title="ജൊയാക്വിൻ ടുറിനാ">
ജൊയാക്വിൻ ടുറിനാ

സ്പാനിഷ് സംഗീതരചയിതാവാണ് ജൊയാക്വിൻ ടുറിനാ. 

1882 ഡിസംബർ 9-ന് സെവില്ലിൽ ജനിച്ചു. പ്രാദേശിക ഗുരുനാഥന്മാരുടെ കീഴിൽ ബാലപാഠങ്ങൾ അഭ്യസിച്ച ശേഷം മാഡ്രിഡിലെ മ്യൂസിക് കൺസർവേറ്റയത്തിൽചേർന്നു. അവിടെ നിന്നും പിയാനോയിൽ പ്രാവീണ്യം നേടി. തുടർന്ന് പാരീസിലെത്തി സംഗീതരചനയുടെ പാഠങ്ങൾ അഭ്യസിച്ചു. അവിടെവച്ച് ആൽബനിസുമായും മാനുവേൽ ഡിഫാല്ലയുമായും സൗഹൃദത്തിലായി. അത് ടുറിനായുടെ ജീവിതത്തിലെ വഴിത്തിരിവിനു കളമൊരുക്കി. അതോടെ സ്പാനിഷ് ദേശീയ സംഗീതമാണ് തനിക്കിണങ്ങുന്നതെന്ന് ഇദ്ദേഹം തിരിച്ചറിഞ്ഞു. അങ്ങനെ മാഡ്രിഡിൽ തിരിച്ചെത്തുകയും 1913 ൽ രണ്ടു സിംഫണികൾ രചിക്കുകയും ചെയ്തു. സിംഫണികൾക്കു പുറമേ നിരവധി ചേംബർ സംഗീതവും പിയാനോ സംഗീതവും ഓപ്പറകളും ഇദ്ദേഹം രചിക്കുകയുണ്ടായി. 1931-ൽ മാഡ്രിഡിലെ സംഗീതവിദ്യാലയത്തിൽ പ്രൊഫസറായി നിയമിതനായി.

പിയാനോ ക്യൂന്റെറ്റ് (1907), സ്ട്രിംഗ ക്വാർറ്റെറ്റ് (1911), മാർഗോറ്റ് (1914), ജാർഡിൻ ഡി ഓറിയന്റെ (1923) എന്നിവയാണ് ടുറിനയുടെ പ്രധാന ഓപ്പറകൾ. വയലിൻ -പിയാനോ സംഗീതത്തിനായി ഇദ്ദേഹം രചിച്ച സൊണാറ്റ എസ്. പനോല അതിപ്രശസ്തമാണ്. സിംഫണികളിൽ മുഖ്യം ലാ പ്രൊസെഷൻ ഡിനേഷ്യോ (1912) ആണ്. ഇദ്ദേഹം ഒരു ലഘുസംഗീത വിജ്ഞാനകോശവും രചിച്ചിട്ടുണ്ട്. സ്പാനിഷ് സംഗീതത്തിന് ദേശീയതയും തനിമയും നൽകി എന്നതാണ് ഇദ്ദേഹത്തിന്റെ ചരിത്രപരമായ പ്രസക്തി. 1949 ജനുവരി 14-ന് അന്തരിച്ചു.



</doc>
<doc id="145869" url="https://ml.wikipedia.org/wiki?curid=145869" title="അന്ത്യാവസ്ഥാസിദ്ധാന്തം">
അന്ത്യാവസ്ഥാസിദ്ധാന്തം

മനുഷ്യൻ, ചരിത്രം, പ്രപഞ്ചം എന്നിവയുടെ അന്ത്യത്തെപ്പറ്റി പ്രതിപാദിക്കുന്ന ദർശനശാഖയണ് അന്ത്യാവസ്ഥാസിദ്ധാന്തം. എല്ലാ മതദർശനങ്ങൾക്കും പ്രത്യേകം അന്ത്യാവസ്ഥാസിദ്ധാന്തങ്ങളുണ്ട്. ഇവയെ വ്യക്തികളുടെ അന്ത്യവും മരണാനന്തരസ്ഥിതിയും പ്രതിപാദിക്കുന്ന വ്യക്തിപരമായ സിദ്ധാന്തങ്ങളെന്നും മാനവരാശി, വിശ്വം എന്നിവയുടെ അന്ത്യത്തെ പരാമർശിക്കുന്ന സാർവത്രിക സിദ്ധാന്തങ്ങളെന്നും തരംതിരിക്കാം. ആവർത്തിക്കപ്പെടുന്നതോ അല്ലാത്തതോ ആയി അന്ത്യത്തെ സങ്കല്പിക്കുന്നതനുസരിച്ച് നിത്യാന്ത്യാവസ്ഥാ സിദ്ധാന്തവും ചരിത്രാന്ത്യാവസ്ഥാസിദ്ധാന്തവും ഉണ്ട്.

നരവംശശാസ്ത്രജ്ഞന്മാരുടെ അഭിപ്രായത്തിൽ എല്ലാ പ്രാകൃതവർഗക്കാരും മരണാനന്തര ജീവിതത്തിൽ വിശ്വസിക്കുന്നു. ഈ ജീവിതത്തോട് സദൃശവും ഭൂമിയിലെ ധാർമികജീവിതത്തിന് അനുസൃതവുമായിരിക്കും മരണാനന്തരാവസ്ഥ. ഈ പ്രപഞ്ചം അവസാനിക്കുമെന്നും പുതിയൊരു പ്രപഞ്ചം ഉണ്ടാകുമെന്നും പല പ്രാകൃതവർഗക്കാരും വിശ്വസിക്കുന്നു. മരിച്ചവർ അബോധാവസ്ഥയിൽ 'അറാല്ലു' എന്ന സ്വപ്നലോകത്ത് കഴിയും എന്ന് മെസപ്പൊട്ടേമിയരും മരണശേഷം മനുഷ്യർ ഒസീരിസ്ദേവന്റെ മുൻപിലെത്തും എന്ന് ഈജിപ്തുകാരും വിശ്വസിച്ചിരുന്നു. നന്മ തിൻമകളുടെ അളവനുസരിച്ച് അവർക്ക് ശിക്ഷയോ സമ്മാനമോ ലഭിക്കുന്നു. ദുഷ്ടർ അഗ്നികുണ്ഡത്തിലെറിയപ്പെടുന്നു. സ്വർഗജീവിതം ഭൂമിയിലെ ജീവിതത്തോട് സദൃശമാണ്.

മരിച്ചവർ, ഹൈഡേസ് (hades) എന്ന മൃതരുടെ ലോകത്ത് കഴിയുന്നു. (പരലോകത്തിന്റെ ദേവതയുടെ പേരായിരുന്നു, ഹൈഡേസ് എന്നത്. പിന്നീട് അതു മൃതരുടെ ലോകത്തിന്റെ പേരായി മാറി.) ചില ധീരപുരുഷന്മാർ മാത്രം എലീസിയ (Elysia) എന്ന സ്വർഗത്തിലെത്തുന്നു. ദുഷ്ടർ ടാർടറസ് (Tartarus) എന്ന നരകത്തിൽ അടയ്ക്കപ്പെടുന്നു. ഓർഫിക്ക് (Orphic) വിശ്വാസപ്രകാരം മരണാനന്തരം വിധിയും ശിക്ഷാസമ്മാനങ്ങളും ഉണ്ട്. പ്ളേറ്റോയുടെ അഭിപ്രായത്തിൽ മരണാനന്തരം ആത്മാവ് ആയിരം വർഷത്തേക്ക് ശിക്ഷയ്ക്കോ സമ്മാനത്തിനോ വിധിക്കപ്പെടുന്നു. അതിനുശേഷം വീണ്ടുമൊരു ശരീരമെടുത്തേക്കാം. ചില ദുഷ്ടാത്മാക്കൾ ഒരിക്കലും ശിക്ഷാവിമുക്തരാകുകയില്ല. മരണാനന്തരവിധിയും ശിക്ഷാസമ്മാനങ്ങളും സ്റ്റോയിക്ക് ചിന്തകരും അംഗീകരിക്കുന്നു. ശിക്ഷ ശുചീകരണാർഥമാണ്, എങ്കിലും ദുഷ്ടർ നശിക്കും. അവസാനം പ്രപഞ്ചം പൂർവാഗ്നിയിൽ ലയിക്കും. കുറേ കഴിഞ്ഞ് മൂലകങ്ങൾ മറ്റൊരു പ്രപഞ്ചത്തിന് രൂപംകൊടുക്കും എന്ന് അവർ വിശ്വസിച്ചു. റോമാക്കാർ ഗ്രീക്കുകാരുടെ അന്ത്യാവസ്ഥാസിദ്ധാന്തമാണ് മിക്കവാറും സ്വീകരിച്ചിരിക്കുന്നത്.

മനുഷ്യർക്ക് അവരുടെ ധാർമികജീവിതം അനുസരിച്ച് ശിക്ഷയും സമ്മാനങ്ങളും ലഭിക്കുന്നു. ദൈവദ്രോഹികൾ, സ്വജനദ്രോഹികൾ, വ്യഭിചാരികൾ തുടങ്ങിയവർ കഠിനശിക്ഷയ്ക്ക് വിധേയരാകും. ലോകാവസാനത്തിൽ തിന്മയുടെ ശക്തി വർധിച്ചുവരും. അന്ത്യത്തിന് തൊട്ടുമുമ്പായി പ്രകൃതിക്ഷോഭങ്ങളുണ്ടാകും. ദുഷ്ടാത്മാക്കൾ ദേവന്മാരോടു പൊരുതും. പല ദേവന്മാരും മരിച്ചുവീഴും. സൂര്യചന്ദ്രന്മാരും നക്ഷത്രങ്ങളും അപ്രത്യക്ഷമാകും. ഭൂമി സമുദ്രത്തിലേക്ക് ആണ്ടുപോകും. എന്നാൽ തിരമാലകളിൽനിന്നും പുതിയൊരു ഭൂമി ഉയർന്നുവരും. ദേവന്മാർ യൌവനം വീണ്ടെടുക്കും. ഉന്നതങ്ങളിൽനിന്നു വരുന്ന ശക്തനായവൻ അന്ത്യന്യായവിധി നടത്തും. സുകൃതികൾക്ക് സമ്മാനവും ദുഷ്ടർക്ക് ശിക്ഷയും കൊടുക്കും എന്നെല്ലാം പുരാതന ജർമൻകാർ വിശ്വസിച്ചിരുന്നു.

ഋഗ്വേദം അനുസരിച്ച് മരണശേഷം ആത്മാക്കൾ യമലോകത്തെത്തുന്നു. മരണത്തോടുകൂടി വ്യക്തിത്വം നഷ്ടപ്പെടുന്നില്ല. മൃതനു സൂക്ഷ്മശരീരം ഉണ്ടായിരിക്കും. അയാൾ യമസന്നിധിയിൽ ഭൗമജീവിതത്തോട് എല്ലാംകൊണ്ടും സദൃശമായ ജീവിതം നയിക്കും. ദുഷ്ടർ ഒരു അഗാധഗർത്തത്തിലടയ്ക്കപ്പെടും. ശതപഥബ്രാഹ്മണപ്രകാരം മരണാനന്തരം മനുഷ്യൻ രണ്ടഗ്നികുണ്ഡങ്ങളുടെ മധ്യേകൂടി നടക്കണം. ദുഷ്ടരെ അഗ്നി ദഹിപ്പിക്കും. സുകൃതികൾ നിരപായം സ്വർഗത്തിലെത്തും. ഉപനിഷത്തുകൾ പുനർജന്മത്തിന് പ്രാധാന്യം കൊടുക്കുന്നു. യഥാർഥ ജ്ഞാനം സംസാരത്തിൽനിന്ന് മോചനം നേടിത്തരുന്നു. മുജ്ജന്മ കർമങ്ങൾ അനുസരിച്ച് ഓരോരുത്തനും പുനർജന്മത്തിൽ വ്യത്യസ്ത ശരീരങ്ങൾ സ്വീകരിക്കുന്നു. അനേക ജന്മങ്ങൾക്കു ശേഷമായിരിക്കും ഒരാൾക്ക് മുക്തി കൈവരിക.

ആദ്യന്തരഹിതമായ പ്രപഞ്ചം നിരന്തര പരിണാമാവസ്ഥയിലാണ്. നാലു യുഗങ്ങൾ ചേർന്ന ഹിരണ്യഗർഭന്റെ ഒരു ദിവസംകൊണ്ട് പ്രപഞ്ചം, സൃഷ്ടി-സ്ഥിതി-സംഹാരാവസ്ഥകളിലൂടെ കടന്നുപോകുന്നു. ഹിരണ്യഗർഭന്റെ നൂറുവർഷങ്ങൾ കഴിയുമ്പോൾ കല്പാന്തകാലവും അനേക കല്പങ്ങൾക്കുശേഷം ആത്യന്തിക പ്രളയവും സംഭവിക്കുന്നു. ഈ പ്രക്രിയ തുടർന്നുപോകുന്നു. നോ: കർമസിദ്ധാന്തം

കർമഫലമായി പുനർജന്മം ഉണ്ടാകുന്നു. മനുഷ്യൻ മുജ്ജൻമകർമമനുസരിച്ച് ദേവൻ, മൃഗം, സസ്യം, പ്രേതം ഇവയിലൊന്നായി ജനിക്കും. പ്രേതങ്ങളെ ദാനധർമാദികൾ കൊണ്ട് മോചിപ്പിക്കാം. മൃഗങ്ങൾക്ക് യോഗ്യതസമ്പാദനവും നിർവാണവും സാധ്യമല്ല. വിവിധ സ്വർഗങ്ങൾ, നരകങ്ങൾ എന്നിവയെപ്പറ്റിയും അനന്തരകാലങ്ങളിലെ മതദാർശനികന്മാർ പഠിപ്പിക്കുന്നുണ്ട്. മഹായാനപ്രകാരം ബോധിസത്വന്റെ പ്രവർത്തനഫലമായി നരകവാസികൾ രക്ഷപ്രാപിക്കും. ബുദ്ധമതദർശനം അനുസരിച്ച് പ്രപഞ്ചം നിരന്തര ചലനത്തിനും ആവർത്തനത്തിനും വിധേയമാണ്.

ആത്മാവ് മൂന്നു ദിവസത്തേക്ക് ശവകുടീരത്തിനുസമീപം വസിക്കുന്നു. അപ്പോൾ ദുഷ്ടാത്മാക്കൾ പീഡിപ്പിക്കപ്പെടും. സുകൃതികളെ 'സ്രോഷ്' സഹായിക്കും. അതിനുശേഷം യോഗ്യതാനുസരണം ശിക്ഷയോ സമ്മാനമോ പ്രാപിക്കുന്നതിന് ആത്മാക്കൾ ദുഷ്ടരൂപികളുടെയോ ശിഷ്ടരൂപികളുടെയോ അകമ്പടിയോടെ പുറപ്പെടുന്നു. ചിൻവാദ് പാലത്തിൽവച്ച് സുന്ദരിയായ ഒരു കന്യക ശിഷ്ടാത്മാവിനെ സ്വീകരിച്ച് സ്വർഗത്തിൽ അഹൂരമസ്ദായുടെ (നോ: അഹൂരമസ്ദാ) സവിധത്തിലേക്ക് ആനയിക്കുന്നു. ദുഷ്ടാത്മാവ് നരകത്തിൽ തള്ളപ്പെടുന്നു.

ചരിത്രം 3000 വർഷങ്ങൾ വീതമുള്ള നാലു യുഗങ്ങൾ ചേർന്നതാണ്. അവസാനയുഗത്തിൽ തിന്മയുടെ ശക്തികൾ പ്രബലമാകും. ഒടുവിൽ സാവ്യോഷ്യാന്ത് (രക്ഷകൻ) പ്രത്യക്ഷപ്പെടും. അതോടെ മരിച്ചവർ ഉയിർത്തെഴുന്നേൽക്കും. ദുഷ്ടർ നരകത്തിൽ തള്ളപ്പെടും. പ്രപഞ്ചം ഉരുകിയൊലിക്കും. അഹ്രിമാനെയും (നോ: അഹ്രിമാൻ) സഹായികളെയും അഹൂരമസ്ദാ തോല്പിക്കും. അതിനുശേഷം എല്ലാവരും ഒരുമിച്ചുകൂടും, പരസ്പരം തിരിച്ചറിയും, സമ്മാനങ്ങൾ കൈമാറും. എല്ലാവർക്കും ആത്മീയശരീരവും അമരത്വവും ലഭിക്കും. ഭൂമി നവീകരിക്കപ്പെട്ട് അനശ്വരമായിത്തീരുകയും ചെയ്യും.

മരണാനന്തരം മയ്യിത്ത് (ശവം) കബറിൽ അടക്കം ചെയ്തുകഴിയുമ്പോൾ ദൈവദൂതന്മാർ സന്ദർശിച്ചു സത്പ്രവൃത്തികൾ ചെയ്തവർക്ക് സന്തോഷവാർത്തയും ദുഷ്ടർക്ക് വരുവാനിരിക്കുന്ന കഷ്ടപ്പാടിന്റെ സൂചനയായി നേരിയ പീഡനങ്ങളും നല്കുന്നു. ജഡം അന്ത്യനാൾവരെ ശവക്കല്ലറയിൽ തന്നെ ജീർണിച്ചോ അല്ലാതെയോ കിടക്കും (മഹാന്മാരുടെ ജഡങ്ങൾ ജീർണിക്കാതെ കണ്ടുവരാറുണ്ടെന്ന് വിശ്വസിക്കപ്പെടുന്നു.) അന്ത്യനാളിനടുത്തു മഹ്ദി എന്ന സ്ഥാനപ്പേരോടുകൂടിയ ഒരു നീതിമാൻ ലോകത്തിൽ സമാധാനം പുനഃസ്ഥാപിക്കുകയും ജനങ്ങൾക്ക് ക്ഷേമം അതിന്റെ അത്യുച്ചകോടിയിൽ എത്തിക്കുകയും ചെയ്യുന്നു. തിന്മയുടെ മൂർത്തീകരണമായ ദജ്ജാൽ (എതിർക്രിസ്തു) ലോകത്തിൽ അക്രമവും അനീതിയും അഴിച്ചുവിടുകയും ദൈവത്തിനുപകരം അവനെ ആരാധിക്കുവാൻ ആവശ്യപ്പെടുകയും ചെയ്യും. ഇതിനെതിരായി ഈസാനബി (യേശുക്രിസ്തു) ആകാശങ്ങളിൽനിന്ന് ഇറങ്ങിവന്ന് ദജ്ജാലിനെ നശിപ്പിച്ചശേഷം ലോകത്തു സമാധാനം പുനഃസ്ഥാപിക്കുകയും വിവാഹിതനായി കുടുംബജീവിതം നയിച്ച് മുൻജീവിതത്തിൽ നിറവേറ്റപ്പെടാത്ത കാര്യങ്ങൾ നിർവഹിക്കുകയും ചെയ്യും. അന്ത്യനാളിൽ (ഖിയ്യാമത്ത് നാളിൽ) കാഹളങ്ങൾ മുഴക്കപ്പെടുമ്പോൾ ആദ്യം സർവജീവികളും നശിക്കുകയും തുടർന്ന് എല്ലാറ്റിനും ജീവൻ നല്കപ്പെടുകയും ഈ ലോകത്തിൽ ചെയ്ത പ്രവൃത്തികളുടെ ഫലം അനുഭവിക്കുന്നതിനായി അവർ ദൈവസന്നിധിയിൽ ഹാജരാക്കപ്പെടുകയും ചെയ്യും. ഓരോ വ്യക്തിയുടെയും പ്രവൃത്തികളെ സംബന്ധിച്ച രേഖകൾ പരിശോധിക്കപ്പെടുകയും അതിനനുയോജ്യമായ പ്രതിഫലം വിധിക്കപ്പെടുകയും ചെയ്യും. സത്പ്രവൃത്തികൾക്ക് മുൻതൂക്കം ഉണ്ടെങ്കിൽ അവൻ സകലവിധ സന്തോഷങ്ങളുടെയും ഇരിപ്പിടമായ സ്വർഗത്തിൽ പ്രവേശിക്കും. അല്ലാത്തപക്ഷം നരകത്തിൽ പതിക്കും. എന്നാൽ കാലക്രമേണ പാപികൾക്കു മാപ്പുനല്കി വളരെപ്പേരെ നരകാഗ്നിയിൽനിന്ന് വിമുക്തരാക്കുമെന്നും വിശ്വസിക്കപ്പെടുന്നു.

ദൈവം ചരിത്രത്തെ നിയന്ത്രിക്കുന്നു. അദ്ദേഹം അതിനെ പൂർണമാക്കും. സൌഭാഗ്യപൂരിതമായ ദൈവരാജ്യം വരും. 'യാഹ്വേയുടെ ദിനത്തിൽ' ദൈവം ദുഷ്ടരെ വധിക്കും. തിന്മ പ്രവർത്തിക്കുന്നവൻ നശിക്കും. എങ്കിലും ജനത്തിന്റെ ഒരു ഭാഗം രക്ഷ പ്രാപിക്കും. തുടർന്ന് ദൈവരാജ്യം സ്ഥാപിതമാകും. മരിച്ചവർ 'ഷിയോൽ' എന്ന സ്ഥലത്ത് കഴിയുന്നു. 'ഷിയോൽ' ഒരുതരം സ്വപ്നലോകമാണ്. ശരിയായ വ്യക്തിത്വമോ മാനസികവ്യാപാരങ്ങളോ അവിടെയില്ല. സുകൃതികൾ മഹത്ത്വത്തിൽ ഉയിർക്കുമെന്നും ദുഷ്ടർ നിത്യമായ അപമാനം അനുഭവിക്കുമെന്നും ഉള്ള വിശ്വാസം ബി.സി. 2-ാം ശ.-ത്തിൽ പ്രബലമായി. പുതിയ യുഗത്തിന്റെ ഉദയത്തിനു മുമ്പായി പ്രകൃതിവിക്ഷോഭങ്ങളും ദുഷ്ടന്മാരുടെ പരാജയവും ഉണ്ടാകുമെന്ന് വെളിപ്പാട് സാഹിത്യത്തിൽ രേഖപ്പെടുത്തിയിരിക്കുന്നു. മിശിഹ പ്രത്യക്ഷനായി അന്ത്യന്യായവിധി നടത്തും (നോ: അന്ത്യന്യായവിധി). പഴയ ലോകം നശിക്കും. പുതിയ യെരുശലേം സ്വർഗത്തിൽ നിന്നിറങ്ങിവരും. അത് തെരഞ്ഞെടുക്കപ്പെട്ടവരുടെ വാസസ്ഥലമായിരിക്കും. പ്രവാചകന്മാർ പ്രതീക്ഷിച്ചിരുന്ന നിർണായകമായ ദൈവികസമ്പർക്കം ക്രിസ്തുവിൽ സംഭവിച്ചിരിക്കുന്നുവെന്നും, ക്രിസ്തുവിലൂടെ 'അന്ത്യം' ലോകത്തിൽ പ്രവേശിച്ചുകഴിഞ്ഞുവെന്നും പുതിയ നിയമകർത്താക്കൾ പഠിപ്പിച്ചു. ക്രിസ്തുവിലൂടെ ദൈവരാജ്യം ഭൂമിയിൽ പ്രവേശിച്ചു. എന്നാൽ ദൈവരാജ്യം അതിന്റെ പൂർണതയിൽ ഇനിയും വരുവാനിരിക്കുന്നതേയുള്ളു. യേശുവിന്റെ പുനരാഗമനത്തിൽ അതു സംഭവിക്കും. അന്ന് അർഹതാടിസ്ഥാനത്തിലായിരിക്കും സ്വർഗരാജ്യപ്രവേശനം.

മരണം പാപത്തിന്റെ ശിക്ഷയാണ്. എന്നാൽ ദൈവസ്നേഹത്തിൽ മരിക്കുന്നവന് മരണം ജീവനിലേക്കുള്ള കവാടമാണ്. മരണശേഷം യോഗ്യതയ്ക്ക് ഏറ്റക്കുറവുണ്ടാകുന്നില്ല. ഓരോരുത്തർക്കും യോഗ്യതാനുസരണം സമ്മാനമോ ശിക്ഷയോ ലഭിക്കുന്നു. മനുഷ്യന്റെ നിർണായകമായ അന്ത്യം സ്വർഗമോ നരകമോ ആണ്; രണ്ടും നിത്യമാണ്. മഹത്ത്വം പ്രാപിച്ച ക്രിസ്തുവിന്റെ സവിധത്തിൽ ഇരിക്കുന്നതും ക്രിസ്തുവഴി ദൈവവുമായി സമ്പർക്കത്തിലിരിക്കുന്നതുമാണ് സ്വർഗം. സ്വർഗം പ്രതിഫലം എന്നതിനെക്കാൾ ദൈവദാനമാണ്. എന്നാൽ നരകശിക്ഷയുടെ മുഖ്യോത്തര വാദിത്വം മനുഷ്യനാണ്. സ്നേഹത്തിന്റെ അഭാവമാണ് നരകശിക്ഷയുടെ അടിസ്ഥാന ഘടകം. നരകവാസികൾ ഘോരപീഡകൾ അനുഭവിക്കും.

അന്ത്യകാലസമൂഹമായ സഭ മാനവസമൂഹത്തെയും സൃഷ്ടിയെ മുഴുവനും നവീകരിക്കുന്ന ശ്രമത്തിൽ ഏർപ്പെട്ടിരിക്കുന്നു. ലോകാവസാനത്തിലായിരിക്കും സഭയുടെ പൂരണം. അന്ന് യേശു വീണ്ടും വരും. അദ്ദേഹം മൃതശരീരങ്ങളെ പുനർജീവിപ്പിക്കും. സുകൃതികൾ മഹത്ത്വത്തിന്റെ ശരീരവും ദുഷ്ടജനങ്ങൾ അപമാനത്തിന്റെ ശരീരവും സ്വീകരിക്കും. ക്രിസ്തുവിന്റെ പുനരാഗമനത്തിൽ അന്ത്യന്യായവിധി നടക്കുന്നു. സുകൃതികൾ മഹത്ത്വപൂർണമായ ശരീരങ്ങളോടെ സ്വർഗസൌഭാഗ്യം പ്രാപിക്കുന്നു. അവർ ദൈവമഹത്ത്വം ദർശിച്ചുകൊണ്ട് നിത്യാനന്ദം അനുഭവിക്കും. മനുഷ്യനെ അനുഗമിച്ച് പ്രപഞ്ചവും മഹത്ത്വം പ്രാപിക്കും. ദുഷ്ടമനുഷ്യർ നരകത്തിൽ നിത്യശിക്ഷ അനുഭവിക്കും.


</doc>
<doc id="145871" url="https://ml.wikipedia.org/wiki?curid=145871" title="അലക്സാണ്ടർ സെർഗീവിച്ച് ഡാർഗോമിഷ്സ്കി">
അലക്സാണ്ടർ സെർഗീവിച്ച് ഡാർഗോമിഷ്സ്കി

ഒരു റഷ്യൻ സംഗീതജ്ഞനാണ് അലക്സാണ്ടർ സെർഗീവിച്ച് ഡാർഗോമിഷ്സ്കി. 

1813 ഫെബ്രുവരി 2(14)-ന് റഷ്യയിലെ ട്രോയ് സ്കോയ് ഗ്രാമത്തിൽ ജനിച്ചു, ചെറുപ്പത്തിലേ വായ്പ്പാട്ടും പിയാനോ-വയലിൻ വാദനവും പഠിച്ചു തുടങ്ങി. 20-ാമത്തെ വയസ്സിൽത്തന്നെ ശ്രദ്ധേയനായ പിയോനോ വാദകനായി മാറി. 22-ാം വയസ്സിൽ എം. ഐ. നിങ്കയുമായുണ്ടായ സൗഹൃദം ഇദ്ദേഹത്തിന്റെ സംഗീത ലോകത്തെ വിശാലമാക്കി. 1837-41 കാലയളവിലാണ് പ്രഥമ ഓപ്പറ രചിച്ചത്. ഹ്യൂഗോയുടെ നോത്രദാമിലെ കൂനൻ എന്ന രചനയെ ആധാരമാക്കി രചിച്ച ആ ഓപ്പറയുടെ പേര് എസ്മറാൾഡ എന്നായിരുന്നു. കാല്പനികതയ്ക്ക് മുൻതൂക്കമുള്ള ഒരു രചനയായിരുന്നു ഇത്. കാല്പനികതയുടെ സമ്മോഹന ഭാവങ്ങൾ 1860-ൽ രചിച്ച ഐ ലവ്ഡ് യു, മാര്യേജ് സെലിബ്രേഷൻ തുടങ്ങിയ ഗാനങ്ങളിലുമുണ്ട്. എന്നാൽ യഥാതഥ സമീപനത്തിന്റെ ഉചിതമായ സന്നിവേശത്തിലൂടെ നിർവഹിച്ച രചനകളാണ് ഇദ്ദേഹത്തെ വിഖ്യാതനാക്കിയത്. പുഷ്കിന്റെ ദ് മെർമെയ്ഡിനെ അധികരിച്ച് അതേ പേരിൽത്തന്നെ തയ്യാറാക്കിയ ഓപ്പറ ഇതിനുദാഹരണമാണ്.

1850-കളിൽ ഇദ്ദേഹം സംഗീതജ്ഞൻ എന്ന പോലെ സംഗീത പ്രചാരകൻ എന്ന നിലയിലും ശ്രദ്ധേയനായി. സംഗീതത്തെ സാമൂഹികപരിഷ്കരണത്തിന് എങ്ങനെയെല്ലാം ഉപയോഗിക്കാം എന്ന് പല പരീക്ഷണങ്ങളും നടത്തി. 1859-ൽ റഷ്യൻ മ്യൂസിക് സൊസൈറ്റി ദേശീയ സമിതിയിൽ അംഗമായി. മൂന്നു വർഷത്തിനകം തന്നെ റഷ്യൻ മ്യൂസിക് സൊസൈറ്റിയുടെ ദേശീയ പ്രസിഡന്റ് പദവിയിലെത്തി. ഇദ്ദേഹത്തിന്റെ നേതൃത്വത്തിൽ നിലവിൽവന്ന മറ്റൊരു സംഗീത സംരംഭമാണ് 'റഷ്യൻ ഫൈവ്'. സമകാലികയുവസംഗീതജ്ഞരുമായി ചേർന്ന് ഇദ്ദേഹം രൂപകല്പന ചെയ്ത ഒരു പ്രസ്ഥാനമാണിത്.

60-കളിൽ ഇദ്ദേഹത്തിന്റെ സംഗീതയാത്ര സിംഫണികളിലേക്കു നീങ്ങി. നാടോടി ഇതിവൃത്തങ്ങളെ അധികരിച്ചുള്ളവയായിരുന്നു രചനകൾ. ഫ്രം വോൾഗാ റ്റൂ റിഗാ (1862), കസാഖോക് (1864), ഫാന്റസി ഓൺ ഫിന്നിഷ് തീംസ് (1867) തുടങ്ങിയവ ഉദാഹരണം. തുടർന്ന് തിരുത്തലുകളില്ലാതെ ഒരു സാഹിത്യകൃതിയെ ഓപ്പറയാക്കി അവതരിപ്പിക്കുക എന്ന തന്റെ സ്വപ്നം സാക്ഷാത്കരിക്കുന്നതിനുള്ള ശ്രമങ്ങളായി. 1866-ൽ പുഷ്കിന്റെ ദ് സ്റ്റോൺ ഗസ്റ്റ് ആയിരുന്നു അതിനായി തിരഞ്ഞെടുത്തത്. പക്ഷേ അതു പൂർത്തിയാക്കാൻ കഴിഞ്ഞില്ല.

ഡാർഗോമിഷ്സ്കിയുടെ രചനകൾ സാമൂഹികാസമത്വത്തിൽ ചുവടുറപ്പിച്ചവയായിരുന്നു. അവ മർദിത ജനതയുടെ ആകുലതകളെ ഉൾക്കാഴ്ചയോടെ അവതരിപ്പിക്കുന്നതിൽ വിജയിച്ചു. ആഖ്യാനത്തിൽ നാടകീയത നിലനിർത്തുന്നതിലും പ്രത്യേകം ശ്രദ്ധ പുലർത്തിയിരുന്നു. "സംഗീതം സത്യത്തിന്റെ പദാവലികൾ കൈമാറുന്നതിനുള്ള ഉപാധിയാണ് എന്നു വിശ്വസിച്ചിരുന്ന ഇദ്ദേഹം റഷ്യൻ സംഗീതത്തെ സാമൂഹിക യാഥാർഥ്യങ്ങളുമായി ബന്ധപ്പെടുത്തിയവരിൽ പ്രമുഖനാണ്. 1869 ജനു. 17-ന് സെന്റ് പീറ്റേഴ്സ് ബെർഗിൽ അന്തരിച്ചു.


</doc>
<doc id="145872" url="https://ml.wikipedia.org/wiki?curid=145872" title="ദേശിക വിനായകം പിള്ള">
ദേശിക വിനായകം പിള്ള

തമിഴ് സാഹിത്യകാരൻ. പഴയ തിരുവിതാംകൂറിന്റെ ഭാഗമായിരുന്ന നാഗർകോവിലിനടുത്ത് തേരൂർ എന്ന ഗ്രാമത്തിൽ ജനിച്ചു. അച്ഛൻ ശിവതാണുപിള്ള, അമ്മ ആദിലക്ഷ്മി അമ്മാൾ. തിരുവനന്തപുരത്ത് അധ്യാപന പരിശീലനം നേടിയശേഷം ആദ്യം നാഗർകോവിലിലും പിന്നീട് തിരുവനന്തപുരത്ത് അധ്യാപക പരിശീലന സ്കൂളിലും അതിനുശേഷം വിമൻസ് കോളജിലും തമിഴ് അധ്യാപകനായിരുന്നു.

ശാന്തമനോഹരവും ലാളിത്യഭംഗി ഒത്തിണങ്ങിയതുമാണ് വിനായകം പിള്ളയുടെ കവിതകൾ. ആശയങ്ങൾ സരളമായി അവതരിപ്പിക്കുവാൻ വെൺപാ പോലുള്ള വൃത്തങ്ങൾ ഇദ്ദേഹത്തിന് തടസ്സമായിരുന്നില്ല. സംഭവബഹുലവും സമരകലുഷിതവുമായ കാലഘട്ടത്തിൽ ജീവിച്ച ഇദ്ദേഹത്തിന്റെ കവിതകളിൽ വികാരം വിചാരത്തെ കീഴടക്കുന്നില്ല. തമിഴ് മണ്ണിലെ നാടോടി സാഹിത്യത്തിന്റെ തെളിവും ഈണവും പുരാതന തമിഴ് സാഹിത്യ പാണ്ഡിത്യത്തിന്റെ ഭാവനാ
സൌന്ദര്യവും ബൗദ്ധിക ഉൾക്കനവും കൂടിക്കലർന്നവ ആയിരുന്നു ഇദ്ദേഹത്തിന്റെ രചനകൾ. ദേശീയം, തമിഴ് സമൂഹം, രാജ്യസ്നേഹം, പ്രകൃതി ആസ്വാദനം, സാഹിത്യം, കുട്ടികൾക്കുള്ള പാട്ടുകൾ, ജ്ഞാനതൃഷ്ണ എന്നീ വിഷയങ്ങളിലെല്ലാം ഇദ്ദേഹം സാഹിത്യരചന നടത്തിയിട്ടുണ്ട്. 'ഹൃദയത്തിലുള്ളതാണ് കവിത, അത് സന്തോഷം പ്രദാനം ചെയ്യുന്നതായിരിക്കണം, തെളിമ നിറഞ്ഞതായിരിക്കണം' എന്ന ഇദ്ദേഹത്തിന്റെ വാക്കുകൾക്ക് ഉദാഹരണങ്ങളാണ് സ്വന്തം കവിതകൾ. ആംഗലകവി എഡ്വിൻ ആർണോൾഡിന്റെ ലൈറ്റ് ഒഫ് ഏഷ്യയും ബ്ലേക്ക്, എവർസൺ, ടെന്നിസൻ, ഫിറ്റ്സ്ജറാൾഡ്, സ്വിൻബേൺ തുടങ്ങിയവരുടെയെല്ലാം രചനകളും ആശയങ്ങളും മൂലകൃതികളുടെ മാധുര്യം ചോർന്നുപോകാതെ തമിഴിലേക്ക് മൊഴിമാറ്റം നടത്തി. വേർഡ്സ്വർത്ത്, ഷെല്ലി എന്നിവരുടെ കവിഭാവനയും ലാളിത്യവും ഇദ്ദേഹത്തിന്റെ കവിതകളിലും കാണാം. ഉമർ ഖയാമിന്റെ കവിതകൾ എഡ്വേർഡ് ഫിറ്റ്സ്ജറാൾഡ് ഇംഗ്ലീഷിൽ തർജുമ ചെയ്തതിനെ സ്വതന്ത്രമായി അനുകരിച്ച് ദേശിക വിനായകം പിള്ള തമിഴിൽ രചിച്ച കവിതകൾ ലളിതവും ആസ്വാദ്യവുമാണ്. കുട്ടികൾക്ക് വായിച്ച് രസിക്കുവാൻ തക്കവണ്ണമുള്ള പല കവിതകളും (നഴ്സറി റൈംസ്) ഇദ്ദേഹം രചിച്ചിട്ടുണ്ട്. ഫ്യൂജി ദ്വീപിലെ തമിഴർ, സ്ത്രീകളുടെ അവകാശങ്ങൾ,ഹരിജനങ്ങളുടെ പ്രശ്നങ്ങൾ, മദ്യനിരോധനം, യുദ്ധത്തിന്റെ ക്രൂരത, തൊഴിലാളികളുടെ അവകാശം, തൊഴിലില്ലായ്മ, ദേശീയ പതാക, ഖാദി വില്പന, വട്ടമേശ സമ്മേളനം, സ്വാതന്ത്ര്യം, ജനാധിപത്യം എന്നിങ്ങനെ ആനുകാലിക, രാഷ്ട്രീയ, സാമുദായിക പ്രശ്നങ്ങൾ എല്ലാം ഇദ്ദേഹത്തിന്റെ കവിതയ്ക്ക് വിഷയമായിട്ടുണ്ട്. വെള്ളാളരുടെ ഇടയിൽ നിലവിലിരുന്ന മരുമക്കത്തായ സമ്പ്രദായത്തെ അധിക്ഷേപിച്ച് നാഞ്ചിനാടിന്റെ പ്രാദേശിക ഭാഷയിൽ ഇദ്ദേഹം രചിച്ച ആക്ഷേപഹാസ്യമാണ് മരുമക്കൾവഴി മാൻമിയം (1942). 1940-ൽ കവിമണി എന്ന ബിരുദം നല്കി ഇദ്ദേഹത്തെ ആദരിച്ചു. ഇദ്ദേഹത്തിന്റെ മറ്റു കൃതികളിൽ പ്രധാനപ്പെട്ടവയാണ് മലരും മാലൈയും (1938),ആശിയജോതി(1941), ഉമർ ഖയാം (1945), ദേവിയിൻ കീർത്തനങ്ങൾ (1953), ഇളം തെന്റൽ (1941) എന്നിവ.

1954 സെപ്. 26-ന് ഇദ്ദേഹം അന്തരിച്ചു.


</doc>
<doc id="145886" url="https://ml.wikipedia.org/wiki?curid=145886" title="സച്ചിദാനന്ദ ഹീരാനന്ദ വാത്സ്യായൻ">
സച്ചിദാനന്ദ ഹീരാനന്ദ വാത്സ്യായൻ

ജ്ഞാനപീഠം നേടിയ ഒരു ഹിന്ദി സാഹിത്യകാരനായിരുന്നു സച്ചിദാനന്ദ ഹിരാനന്ദ വാത്സ്യായൻ (सच्‍चिदानन्‍द हीरानन्‍द वात्‍स्‍यायन) (മാർച്ച് 7, 1911 – ഏപ്രിൽ 4, 1987). അജ്ഞേയ് എന്ന തൂലികാ നാമത്തിലാണ് ഇദ്ദേഹം കൂടുതലായും അറിയപ്പെട്ടിരുന്നത്. ഹിന്ദി കവിതയിലും സാഹിത്യത്തിലും നിരൂപണത്തിലും പത്രപ്രവർത്തനത്തിലും ഇദ്ദേഹം ആധുനിക ശൈലിക്ക് തുടക്കമിട്ടു. ആധുനിക ഹിന്ദി സാഹിത്യത്തിലെ നയി കവിതയുടെയും (പുതിയ കവിത) പ്രയോഗവാദത്തിന്റെയും പ്രധാന വക്താക്കളിലൊരാളായിരുന്നു ഇദ്ദേഹം. 1964-ൽ സാഹിത്യ അക്കാദമി പുരസ്കാരവും 1978-ൽ ജ്ഞാനപീഠവും നേടി. "ആംഗൻ കെ പർ ദ്വാർ" (കവിത), "കിത്നി നാവോം മെ കിത്നി ബാർ" (കവിതാസമാഹാരം), "അപ്നെ അപ്നെ അജ്ഞാബി" (നോവൽ) തുടങ്ങിയവ പ്രധാന കൃതികളിൽ ചിലതാണ്.

കവി, നാടകകൃത്ത്, നോവലിസ്റ്റ്, കാഥികൻ, സഞ്ചാരസാഹിത്യകാരൻ, വിമർശകൻ എന്നീ നിലകളിലെല്ലാം ഇദ്ദേഹം പ്രസിദ്ധി നേടിയിട്ടുണ്ട്. അജ്ഞേയുടെ യഥാർഥവ്യക്തിത്വവും പ്രതിഭയും പ്രകടമായിക്കാണുന്നത് ഇദ്ദേഹത്തിന്റെ നോവലുകളിലും കവിതകളിലുമാണ്.

1911 മാണ്ടിൽ ഇദ്ദേഹം ഉത്തർപ്രദേശിലെ കസിയാ എന്ന സ്ഥലത്തു ജനിച്ചു. വിദ്യാഭ്യാസം ചെന്നൈയിലും ലാഹോറിലും നടത്തി. ബാല്യകാലത്ത് ലക്നൗ, കാശ്മീർ, ബിഹാർ, ചെന്നൈ എന്നീ സ്ഥലങ്ങളിൽ താമസിക്കുവാനും വൈവിധ്യം നിറഞ്ഞ ജീവിതാനുഭവങ്ങൾ നേടുവാനും ഇദ്ദേഹത്തിനു സാധിച്ചു. വിദ്യാർഥിയായിരിക്കുമ്പോൾ ഭാരതീയ സ്വാതന്ത്ര്യസമരത്തിൽ പങ്കുകൊള്ളുകയും നാലുവർഷം ജയിൽവാസം അനുഭവിക്കുകയും ചെയ്തു. സ്വാതന്ത്യലബ്ധിക്കുശേഷം കുറേക്കാലം കർഷകതൊഴിലാളി പ്രസ്ഥാനങ്ങളുമായി ഇടപെട്ടുകൊണ്ടിരുന്നു. പിന്നീടു പത്രപ്രവർത്തനത്തിലേർപ്പെട്ടു. സൈനിക്, വിശാലഭാരത്, ബിജ്ലീ, പ്രതീക് എന്നീ ഹിന്ദി പത്രങ്ങളുടെയും വാക് (Vak) എന്ന ഇംഗ്ലീഷ് മാസികയുടെയും പത്രാധിപരായി സേവനം അനുഷ്ഠിച്ചു. മൂന്നു വർഷത്തോളം ആകാശവാണിയിൽ പ്രൊഡ്യൂസറായി പ്രവർത്തിച്ചു. യൂറോപ്യൻ രാജ്യങ്ങളിലും പൂർവേഷ്യൻ രാജ്യങ്ങളിലും അമേരിക്കയിലും പര്യടനം നടത്തിയിട്ടുണ്ട്.

അജ്ഞേയ് അന്തർമുഖനായ ഒരു കലാകാരനാണ്. ഇദ്ദേഹത്തിന്റെ ജീവിതദർശനത്തിന്റെ നിദർശനമാണ് "ശേഖർ ഏക് ജീവനീ" (ശേഖർ-ഒരു ജീവചരിത്രം) എന്ന ഉത്കൃഷ്ടനോവൽ.

എന്നീ കവിതാസമാഹാരങ്ങളും ഇദ്ദേഹത്തിന്റെ കാവ്യകലയുടെ ഉത്കൃഷ്ടമാതൃകകളാണ്. ഭാഷാശൈലി, പ്രതീകനിർമിതി, ശബ്ദരചന, ബിംബപ്രയോഗം, വിചാരരീതി എന്നീ അംശങ്ങളിലെല്ലാം തികച്ചും നൂതനത്വം വരുത്താൻ ഈ കൃതികളിലൂടെ അജ്ഞേയ്ക്കു സാധിച്ചിട്ടുണ്ട്.

അജ്ഞേയ് ഹിന്ദിയിലെ പരീക്ഷണകവിതാപ്രസ്ഥാനത്തിന്റെ ഉദ്ഘാടകനായി അറിയപ്പെടുന്നു. ഇദ്ദേഹം സമ്പാദനം ചെയ്ത താരസപ്തക് എന്ന കവിതാസമാഹാരം ഈ പ്രസ്ഥാനത്തിന്റെ ഉദയത്തെ കുറിക്കുന്നു.

ഹിന്ദിനോവൽ രംഗത്ത് അജ്ഞേയ്ക്കു സമുന്നതമായ സ്ഥാനമാണുള്ളത്. പ്രേംചന്ദിന്റെ ആദർശാത്മക നോവലുകളിൽനിന്നും ഭിന്നമായ ഒരു നൂതനസരണി അജ്ഞേയ് സ്വീകരിച്ചു. ആത്മകഥാകഥനരൂപത്തിലുള്ള നോവലുകൾ രചിച്ച് പുതിയ ഭാവരൂപങ്ങൾ ഇദ്ദേഹം അവതരിപ്പിച്ചു. ബോധധാരാസമ്പ്രദായവും ഹിന്ദി നോവലുകളിൽ ഇദ്ദേഹം പ്രയോഗിച്ച് പ്രചരിപ്പിച്ചു. "ശേഖർ ഏക് ജീവനീ", "നദീ കേ ദ്വീപ്" എന്നീ നോവലുകൾ ഈ പ്രസ്ഥാനത്തിലുൾപ്പെടുന്നു. ത്രിശങ്കു, ആത്മനേപദ് എന്നീ നിരൂപണഗ്രന്ഥങ്ങളും ഇദ്ദേഹത്തിന്റെ പ്രശസ്തി വർധിപ്പിക്കുന്നു. 1987 ഏപ്രിൽ 4-ന് അജ്ഞേയ് അന്തരിച്ചു.


</doc>
<doc id="145895" url="https://ml.wikipedia.org/wiki?curid=145895" title="ഹക്കീം അജ്മൽ ഖാൻ">
ഹക്കീം അജ്മൽ ഖാൻ

ഇന്ത്യയിലെ ഒരു ദേശീയനേതാവും ഭിഷഗ്വരനുമായിരുന്നു ഹക്കീം അജ്‌മൽഖാൻ(11 ഫെബ്രുവരി 1868-1927). ഹക്കിം എന്ന അറബിവാക്കിന്റെ അർഥം വൈദ്യൻ എന്നാണ്. മധ്യേഷ്യയിൽനിന്നും ഇന്ത്യയിൽ കുടിയേറിപ്പാർത്ത ഒരു മുസ്ലീം സൈനികോദ്യോഗസ്ഥന്റെ മകനായി 1868 ഫെബ്രുവരി 11-ന് (ഹിജ്രാ വർഷം 1284 ഷവ്വാൽ 17)അജ്മൽ ജനിച്ചു. ബാല്യത്തിൽതന്നെ പേർഷ്യൻ ഭാഷ, അറബി വ്യാകരണം, ഖുർആൻ, തർക്കശാസ്ത്രം എന്നിവയിൽ അവഗാഹം നേടിയ ഇദ്ദേഹം പില്ക്കാലത്ത് ഉറുദുവിൽ പാണ്ഡിത്യം സമ്പാദിച്ചു. വൈദ്യശാസ്ത്രത്തിന്റെ ആദ്യപാഠങ്ങൾ പിതാവിൽനിന്നും ഉയർന്ന രീതിയിലുള്ള വൈദ്യ വിദ്യാഭ്യാസം ജ്യേഷ്ഠസഹോദരൻമാരിൽനിന്നും സമ്പാദിച്ചു. 1904-ൽ മൊസൊപ്പെട്ടേമിയയും തുർക്കി, അറേബ്യ എന്നീ രാജ്യങ്ങളും 1911-ൽ യൂറോപ്പും സന്ദർശിക്കുകയുണ്ടായി. ഡൽഹിയിൽ താൻ സ്ഥാപിക്കാനുദ്ദേശിച്ച കോളേജിന്റെ നടത്തിപ്പിനെപ്പറ്റി ആവശ്യമായ വിവരങ്ങൾ ഈ യാത്രയിൽ ഇദ്ദേഹം നേടി.

1912-ൽ ഇന്ത്യയുടെ വൈസ്രോയിയായിരുന്ന ഹാർഡിഞ്ച്പ്രഭു അജ്മലിനെ ബഹുമാനിച്ചിരുന്നു. തത്ഫലമായി ഡൽഹിയിൽ അജ്മൽഖാൻ സ്ഥാപിച്ച ആശുപത്രിക്ക് "ലേഡി ഹാർഡിഞ്ച്" എന്ന പേരാണ് നല്കിയത്. ഈ കാലഘട്ടത്തിനുള്ളിൽ വിദഗ്ദ്ധനായൊരു ഭിഷഗ്വരൻ എന്ന നിലയിൽ അജ്മൽ പ്രസിദ്ധനായിക്കഴിഞ്ഞിരുന്നു. നിരവധി യൂനാനിഗ്രന്ഥങ്ങൾ ഇദ്ദേഹം രചിച്ചിട്ടുണ്ട്. മുസ്ളീങ്ങളുടെ വിദ്യാഭ്യാസോന്നമനത്തിനുവേണ്ടി അലിഗഡ് സർവകലാശാല പടുത്തുയർത്തുന്നതിൽ ഇദ്ദേഹം നിസ്തുലമായ പങ്ക് വഹിച്ചു. 1918 ഡിസമ്പറിൽ ഡൽഹിയിൽ മദൻമോഹൻ മാളവ്യയുടെ അധ്യക്ഷതയിൽ ചേർന്ന കോൺഗ്രസ് സമ്മളനത്തിൽ സി.ആർ. ദാസിന്റെ അസാന്നിധ്യത്തിൽ, അധ്യക്ഷപദവും വഹിച്ചു. വിവിധ സമുദായക്കാരെ ഒരേ നിലയിൽ സ്നേഹിക്കുകയും സേവിക്കുകയും ചെയ്ത ഒരാളെന്ന നിലയിലാണ് ചരിത്രകാരൻമാർ ഇദ്ദേഹത്തെ വീക്ഷിക്കുന്നത്. 1919-ലും 1924-ലും ഉണ്ടായ ഹിന്ദു-മുസ്ലീം ലഹളകൾ ശമിപ്പിക്കാനും അവ കൂടുതൽ സ്ഥലങ്ങളിലേക്ക് വ്യാപിക്കാതിരിക്കാനും ഇദ്ദേഹം അശ്രാന്തപരിശ്രമം ചെയ്തു. തികച്ചും ദേശീയവാദിയായിരുന്ന അജ്മൽ 1927 ഡിസമ്പറിൽ നിര്യാതനായി. ഡൽഹിയിൽ ഇദ്ദേഹം സ്ഥാപിച്ച യൂനാനി വൈദ്യവിദ്യാലയം പ്രസിദ്ധമാണ്.



</doc>
<doc id="145898" url="https://ml.wikipedia.org/wiki?curid=145898" title="റാന്നി നിയമസഭാമണ്ഡലം">
റാന്നി നിയമസഭാമണ്ഡലം

കേരളത്തിലെ പത്തനംതിട്ട ജില്ലയിലെ ഒരു നിയമസഭാമണ്ഡലമാണ് റാന്നി നിയമസഭാമണ്ഡലം. റാന്നി താലൂക്കിൽ ഉൾപ്പെടുന്ന റാന്നി, റാന്നി പഴവങ്ങാടി, റാന്നി അങ്ങാടി, റാന്നി പെരുനാട്, അയിരൂർ, ചെറുകോൽ, നാറാണാംമൂഴി, വടശ്ശേരിക്കര, വെച്ചൂച്ചിറ എന്നീ ഗ്രാമപഞ്ചായത്തുകളും, മല്ലപ്പള്ളി താലൂക്കിൽ ഉൾപ്പെടുന്ന എഴുമറ്റൂർ, കോട്ടാങ്ങൽ, കൊറ്റനാട് എന്നീ പഞ്ചായത്തുകളും ചേർന്ന മണ്ഡലമാണ്.



</doc>
<doc id="145899" url="https://ml.wikipedia.org/wiki?curid=145899" title="ആറന്മുള നിയമസഭാമണ്ഡലം">
ആറന്മുള നിയമസഭാമണ്ഡലം

കേരളത്തിലെ പത്തനംതിട്ട ജില്ലയിലെ ഒരു നിയമസഭാമണ്ഡലമാണ് ആറന്മുള നിയമസഭാമണ്ഡലം. കോഴഞ്ചേരി താലൂക്കിൽ ഉൽപ്പെടുന്ന പത്തനതിട്ട മുനിസിപ്പാലിറ്റി, ആറന്മുള, ചെന്നീർക്കര, ഇലന്തൂർ, കോഴഞ്ചേരി, കുളനട, മല്ലപ്പുഴശ്ശേരി, മെഴുവേലി, നാരങ്ങാനം, ഓമല്ലൂർ എന്നീ പഞ്ചായത്തുകളും, തിരുവല്ല താലൂക്കിൽ ഉൾപ്പെടുന്ന ഇരവിപേരൂർ, കോയിപ്രം, തോട്ടപ്പുഴശ്ശേരി എന്നീ പഞ്ചായത്തുകളും ചേർന്ന നിയമസഭാമണ്ഡലമാണ്.


</doc>
<doc id="145900" url="https://ml.wikipedia.org/wiki?curid=145900" title="കോന്നി നിയമസഭാമണ്ഡലം">
കോന്നി നിയമസഭാമണ്ഡലം

കേരളത്തിലെ പത്തനംതിട്ട ജില്ലയിലെ ഒരു നിയമസഭാമണ്ഡലമാണ് കോന്നി നിയമസഭാമണ്ഡലം. കോന്നി താലൂക്കിൽ ഉൾപ്പെടുന്ന കോന്നി, അരുവാപ്പുലം, മലയാലപ്പുഴ, പ്രമാടം, മൈലപ്ര,തണ്ണിത്തോട്, [[വള്ളിക്കോട് ഗ്രാമപഞ്ചായത്ത്|][[ചിറ്റാർ ഗ്രാമപഞ്ചായത്ത്|ചിറ്റാർ]], [[സീതത്തോട് ഗ്രാമപഞ്ചായത്ത്|സീതത്തോട്]] കലഞ്ഞൂർ എന്നീ പഞ്ചായത്തുകളും; അടൂർ താലൂക്കിലെ [[ഏനാദിമംഗലം ഗ്രാമപഞ്ചായത്ത്|ഏനാദിമംഗലം]], പഞ്ചായത്തുകളും അടങ്ങുന്നതാണ് ഈ നിയമസഭാമണ്ഡലം.

[[വർഗ്ഗം:കേരളത്തിലെ നിയമസഭാമണ്ഡലങ്ങൾ]]

</doc>
<doc id="145903" url="https://ml.wikipedia.org/wiki?curid=145903" title="അടൂർ നിയമസഭാമണ്ഡലം">
അടൂർ നിയമസഭാമണ്ഡലം

കേരളത്തിലെ പത്തനതിട്ട ജില്ലയിലെ ഒരു നിയമസഭാമണ്ഡലമാണ് അടൂർ നിയമസഭാമണ്ഡലം. അടൂർ താലൂക്കിൽ ഉൾപ്പെടുന്ന അടൂർ നഗരസഭ, പന്തളം, പന്തളം തെക്കേക്കര, തുമ്പമൺ, കൊടുമൺ, ഏഴംകുളം, ഏറത്ത്, പള്ളിക്കൽ, കടമ്പനാട് എന്നീ ഗ്രാമപഞ്ചായത്തുകളും ഉൾപ്പെടുന്ന നിയമസഭാമണ്ഡലമാണ്.

2011 മുതൽ പട്ടിക ജാതി സംവരണ മണ്ഡലമാണ്.



</doc>
<doc id="145904" url="https://ml.wikipedia.org/wiki?curid=145904" title="കരുനാഗപ്പള്ളി നിയമസഭാമണ്ഡലം">
കരുനാഗപ്പള്ളി നിയമസഭാമണ്ഡലം

കേരളത്തിലെ കൊല്ലം ജില്ലയിലെ ഒരു നിയമസഭാമണ്ഡലമാണ് കരുനാഗപ്പള്ളി നിയമസഭാമണ്ഡലം. കരുനാഗപ്പള്ളി താലൂക്കിൽ ഉൾപ്പെടുന്ന കരുനാഗപ്പള്ളി നഗരസഭയ്ക്കൊപ്പം, ആലപ്പാട്, ക്ലാപ്പന, കുലശേഖരപുരം, ഓച്ചിറ, തഴവാ, തൊടിയൂർ,ഗ്രാമപഞ്ചായത്തുകൾ കൂടി ഉൾപ്പെടുന്നതാണ് ഈ നിയമസഭാമണ്ഡലം.2011ലെ നിയമസഭാ തിരഞ്ഞെടുപ്പിൽ എൽ.ഡി.എഫ്.സഥാനാർത്ഥിയായി സി.പി.ഐയിലെ സി. ദിവാകരൻ മഝരിച്ചു വിജയിച്ചു.2016ലെ കേരള നിയമസഭാതിരഞ്ഞെടുപ്പിൽ എൽ.ഡി.എഫ് സഥാനാർത്ഥിയായി സി.പി.ഐയിലെ ആർ രാമചന്ദ്രൻ മഝരിച്ചു വിജയിച്ചു.


</doc>
<doc id="145905" url="https://ml.wikipedia.org/wiki?curid=145905" title="ചവറ നിയമസഭാമണ്ഡലം">
ചവറ നിയമസഭാമണ്ഡലം

കേരളത്തിലെ കൊല്ലം ജില്ലയിലെ ഒരു നിയമസഭാമണ്ഡലമാണ് ചവറ നിയമസഭാമണ്ഡലം. കൊല്ലം താലൂക്കിൽ; കൊല്ലം നഗരസഭയുടെ 1 മുതൽ 5 വരേയും 49,50 എന്നീ വാർഡുകളും കരുനാഗപ്പള്ളി താലൂക്കിലെ ചവറ, നീണ്ടകര, പന്മന, തെക്കുംഭാഗം, തേവലക്കര എന്നീ പഞ്ചായത്തുകൾ ചേർന്നതാണ് ഈ നിയമസഭാമണ്ഡലം.


</doc>
<doc id="145906" url="https://ml.wikipedia.org/wiki?curid=145906" title="കുന്നത്തൂർ നിയമസഭാമണ്ഡലം">
കുന്നത്തൂർ നിയമസഭാമണ്ഡലം

കേരളത്തിലെ കൊല്ലം ജില്ലയിലെ ഒരു നിയമസഭാമണ്ഡലമാണ് കുന്നത്തൂർ നിയമസഭാമണ്ഡലം. കുന്നത്തൂർ താലൂക്കിലെ കുന്നത്തൂർ, മൈനാഗപ്പള്ളി, പോരുവഴി, ശാസ്താംകോട്ട, ശൂരനാട് വടക്ക്, ശൂരനാട് തെക്ക്, പടിഞ്ഞാറേ കല്ലട എന്നീ പഞ്ചായത്തുകളും, കൊല്ലം താലൂക്കിലെ കിഴക്കേ കല്ലട, മൺട്രോതുരുത്ത് എന്നീ പഞ്ചായത്തുകളും; കൊട്ടാരക്കര താലൂക്കിലെ പവിത്രേശ്വരം എന്നീ പഞ്ചായത്തുകലൂം അടങ്ങിയതാണ് കുന്നത്തൂർ നിയമസഭാമണ്ഡലം.

പട്ടിക ജാതി സംവരണ മണ്ഡലമാണ്.


</doc>
<doc id="145910" url="https://ml.wikipedia.org/wiki?curid=145910" title="കൊട്ടാരക്കര നിയമസഭാമണ്ഡലം">
കൊട്ടാരക്കര നിയമസഭാമണ്ഡലം

കേരളത്തിലെ കൊല്ലം ജില്ലയിലെ ഒരു നിയമസഭാമണ്ഡലമാണ് കൊട്ടാരക്കര നിയമസഭാമണ്ഡലം. കൊട്ടാരക്കര താലൂക്കിലെ കൊട്ടാരക്കര ഗ്രാമപഞ്ചായത്ത്, എഴുകോൺ, കരീപ്ര, മൈലം, കുളക്കട, നെടുവത്തൂർ, ഉമ്മന്നൂർ, വെളിയം എന്നീ പഞ്ചായത്തുകൾ ചേർന്നതാണ് കൊട്ടാരക്കര നിയമസഭാമണ്ഡലം.



</doc>
<doc id="145911" url="https://ml.wikipedia.org/wiki?curid=145911" title="മക്കത്തായം">
മക്കത്തായം

മക്കൾക്ക് സ്വത്തവകാശമുള്ള ജാതിമുറയാണ് "പിതൃദായ ക്രമം" . പിതൃമേൽക്കോയ്മയുള്ള സമ്പ്രദായമാണിത്. ഈ സമ്പ്രദായത്തിൽ പിതാവാണ് പരമാധികാരി. പിതാവിൽ നിന്ന് പുത്രനിലേക്കാണ് പിന്തുടർച്ചാവകാശം. മരുമക്കത്തായ സമ്പ്രദായത്തിൽ നിന്ന് ഒരു പടി പുരോഗമിച്ച രീതിയായി മക്കത്തായം പരിഗണിക്കപ്പെടുന്നു. സംഘകാല കേരളത്തിലെ ആദി ചേരന്മാർ, ആയ്‌വംശരാജാക്കന്മാർ, കുലശേഖരന്മാർ തുടങ്ങിയവർ മക്കത്തായസമ്പ്രദായം പിന്തുടർന്നു പോന്നു .


</doc>
<doc id="145912" url="https://ml.wikipedia.org/wiki?curid=145912" title="പത്തനാപുരം നിയമസഭാമണ്ഡലം">
പത്തനാപുരം നിയമസഭാമണ്ഡലം

കേരളത്തിലെ കൊല്ലം ജില്ലയിലെ ഒരു നിയമസഭാമണ്ഡലമാണ് പത്തനാപുരം നിയമസഭാമണ്ഡലം. പത്തനാപുരം താലൂക്കിലെ പത്തനാപുരം, പട്ടാഴി, പട്ടാഴി വടക്കേക്കര, പിറവന്തൂർ, തലവൂർ, വിളക്കുടി എന്നീ പഞ്ചായത്തുകളും; കൊട്ടാരക്കര താലൂക്കിലെ മേലില, വെട്ടിക്കവല എന്നീ പഞ്ചായത്തുകളും ചേർന്നതാണ് പത്തനാപുരം നിയമസഭാമണ്ഡലം.



</doc>
<doc id="145913" url="https://ml.wikipedia.org/wiki?curid=145913" title="പുനലൂർ നിയമസഭാമണ്ഡലം">
പുനലൂർ നിയമസഭാമണ്ഡലം

കേരളത്തിലെ കൊല്ലം ജില്ലയിലെ ഒരു നിയമസഭാമണ്ഡലമാണ് പുനലൂർ നിയമസഭാമണ്ഡലം. പുനലൂർ മുനിസിപ്പാലിറ്റിയും പത്തനാപുരം താലൂക്കിൽ ഉൾപ്പെടുന്ന ആര്യങ്കാവ്, തെന്മല, കുളത്തൂപ്പുഴ, ഏരൂർ, കരവാളൂർ, അഞ്ചൽ, ഇടമുളയ്ക്കൽ എന്നീ പഞ്ചായത്തുകളും അടങ്ങിയ നിയമസഭാമണ്ഡലമാണിത്.


</doc>
<doc id="145920" url="https://ml.wikipedia.org/wiki?curid=145920" title="അരയൻകാവ്">
അരയൻകാവ്

എറണാകുളം ജില്ലയിലെ ആമ്പല്ലൂർ പഞ്ചായത്തിന്റെ തെക്കേ അറ്റത്ത് സ്ഥിതി ചെയ്യുന്ന ഒരു ഗ്രാമമാണ് അരയൻകാവ്.


</doc>
<doc id="145935" url="https://ml.wikipedia.org/wiki?curid=145935" title="ചടയമംഗലം നിയമസഭാമണ്ഡലം">
ചടയമംഗലം നിയമസഭാമണ്ഡലം

കേരളത്തിലെ കൊല്ലം ജില്ലയിലെ ഒരു നിയമസഭാമണ്ഡലമാണ് ചടയമംഗലം നിയമസഭാമണ്ഡലം. കൊട്ടാരക്കര താലൂക്കിൽ ഉൾപ്പെടുന്ന ചടയമംഗലം, ചിതറ, ഇളമാട്, ഇട്ടിവ, കടയ്ക്കൽ, കുമ്മിൾ, നിലമേൽ, വെളിനെല്ലൂർ എന്നിവയും , പത്തനാപുർഅം താലൂക്കിലെ അലയമൺ എന്ന പഞ്ചായത്തും ചേർന്നതാണ് ചടയമംഗലം നിയമസഭാമണ്ഡലം.


</doc>
<doc id="145937" url="https://ml.wikipedia.org/wiki?curid=145937" title="കുണ്ടറ നിയമസഭാമണ്ഡലം">
കുണ്ടറ നിയമസഭാമണ്ഡലം

കേരളത്തിലെ കൊല്ലം ജില്ലയിലെ ഒരു നിയമസഭാമണ്ഡലമാണ് കുണ്ടറ നിയമസഭാമണ്ഡലം. കൊല്ലം താലൂക്കിൽ ഉൽപ്പെടുന്ന കുണ്ടറ, ഇളമ്പല്ലൂർ, കൊറ്റംകര, നെടുമ്പന, പേരയം, പെരിനാട്, തൃക്കോവിൽ വട്ടം എന്നീ ഗ്രാമപഞ്ചായത്തുകൾ ചേർന്നതാണ് കുണ്ടറ നിയമസഭാമണ്ഡലം.


</doc>
<doc id="145948" url="https://ml.wikipedia.org/wiki?curid=145948" title="ജവഹർലാൽ നെഹ്രു പ്ലാനെറ്റേറിയം, ബാംഗ്ലൂർ">
ജവഹർലാൽ നെഹ്രു പ്ലാനെറ്റേറിയം, ബാംഗ്ലൂർ

ബെംഗളൂരുവിൽ സിറ്റി റെയിൽ‌വേ സ്റ്റേഷനിൽ നിന്നും അധിക അകലെയല്ലാതെ സ്ഥിതിചെയ്യുന്ന ഒരു പ്ലാനെറ്റോറിയമാണ് ജവഹർലാൽ നെഹ്രു പ്ലാനറ്റേറിയം. 1989 - ഇൽ ബാംഗ്ലൂർ സിറ്റി കോർപ്പറേഷൻ ഈ പ്ലാനെറ്റോറിയം സ്ഥാപിച്ചത്. പിന്നീട്, 1992 -ഇൽ "ബാംഗ്ലൂർ അസ്സോസിയേഷൻ ഫോർ സയൻസ് എജ്യുക്കേഷൻ" (Bangalore Association for Science Education - BASE) എന്ന സ്വതന്ത്രസമിതിയുടെ കീഴിലായി ഇതിന്റെ നടത്തിപ്പ്. നിയമസഭാമന്ദിരമായ വിധാൻസൗധയുടെ പുറകിലായിട്ടാണിത് ഇതു സ്ഥിതി ചെയ്യുന്നത്.

പൊതുജനങ്ങൾക്കിടയിലും വിദ്യാർത്ഥികൾക്കിടയിലും ശാസ്ത്രബോധം വളർത്തിയെടുക്കുക എന്ന ഉദ്ദേശ്യത്തോടെയാണ്‌ ഈ സ്ഥാപനത്തിന്റെ പ്രവർത്തനം. "നെഹ്‌റുപാർക്ക്" എന്നറിയപ്പെടുന്ന ചെറിയൊരു പാർക്കിനകത്താണ്‌ പ്ലാനെറ്റോറിയം സ്ഥിതിചെയ്യുന്നത്. ലളിതമായ ശാസ്ത്രതത്ത്വങ്ങൾ വിശദീകരിക്കുന്നതും അതേസമയം വിനോദത്തിനും പറ്റുന്ന തരത്തിലുള്ള നിരവധി സങ്കേതങ്ങൾ പാർക്കിൽ നിർമ്മിച്ചിട്ടുണ്ട്. അവ എന്തെന്നു വിശദീകരിക്കുന്ന ബോർഡും സമീപത്തു തന്നെ സ്ഥാപിച്ചിട്ടുണ്ട്.

രണ്ട് വ്യത്യസ്ത ഷോകൾ കന്നടയിലും ഇംഗ്ലീഷിലുമായി രാവിലെയും ഉച്ചകഴിഞ്ഞും പ്ലാനെറ്റോറിയത്തിൽ നടക്കുന്നുണ്ട്. ഒന്ന് സോളാർ സിസ്റ്റത്തെക്കുറിച്ചുള്ളതും മറ്റേത് നക്ഷത്രങ്ങളെക്കുറിച്ചുള്ളതുമാണ്‌.



</doc>
<doc id="145953" url="https://ml.wikipedia.org/wiki?curid=145953" title="കൊല്ലം നിയമസഭാമണ്ഡലം">
കൊല്ലം നിയമസഭാമണ്ഡലം

കേരളത്തിലെ കൊല്ലം ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് കൊല്ലം നിയമസഭാമണ്ഡലം. കൊല്ലം നഗരസഭയിലെ 6 മുതൽ 13 വരേയും 16 മുതൽ 19 വരേയും 42 മുതൽ 48 വരേയും വാർഡുകളും കൊല്ലം താലൂക്കിലെ പനയം, തൃക്കടവൂർ, തൃക്കരുവ എന്നീ പഞ്ചായത്തുകളും അടങ്ങുന്ന നിയമസഭാമണ്ഡലമാണ്.


</doc>
<doc id="145954" url="https://ml.wikipedia.org/wiki?curid=145954" title="ഇരവിപുരം നിയമസഭാമണ്ഡലം">
ഇരവിപുരം നിയമസഭാമണ്ഡലം

കേരളത്തിലെ കൊല്ലം ജില്ലയിലെ ഒരു നിയമസഭാമണ്ഡലമാണ് ഇരവിപുരം നിയമസഭാമണ്ഡലം. കൊല്ലം നഗരസഭയുടെ 14,15 വാർഡുകൾ. 20 മുതൽ 41 വരേയുമുള്ള വാർഡുകളും കൊല്ലം താലൂക്കിൽ ഉൾപ്പെടുന്ന മയ്യനാട് എന്ന പഞ്ചായത്തും ചേർന്നതാണ് ഇരവിപുരം നിയമസഭാമണ്ഡലം.


</doc>
<doc id="145955" url="https://ml.wikipedia.org/wiki?curid=145955" title="ചാത്തന്നൂർ നിയമസഭാമണ്ഡലം">
ചാത്തന്നൂർ നിയമസഭാമണ്ഡലം

കേരളത്തിലെ കൊല്ലം ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് ചാത്തന്നൂർ നിയമസഭാമണ്ഡലം. പരവൂർ മുനിസിപ്പാലിറ്റി, കൊല്ലം താലൂക്കിൽ ഉൾപ്പെടുന്ന ആദിച്ചനല്ലൂർ, ചാത്തന്നൂർ, ചിറക്കര, പൂതക്കുളം, കല്ല്ലുവാതുക്കൽ എന്നീ പഞ്ചായത്തുകളും കൊട്ടാരക്കര താലൂക്കിലെ പൂയപ്പള്ളി പഞ്ചായത്തും ഉൾപ്പെടുന്നതാണ് ചാത്തന്നൂർ നിയമസഭാമണ്ഡലം.


</doc>
<doc id="145956" url="https://ml.wikipedia.org/wiki?curid=145956" title="ദേവികുളം നിയമസഭാമണ്ഡലം">
ദേവികുളം നിയമസഭാമണ്ഡലം

കേരളത്തിലെ ഇടുക്കി ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് ദേവികുളം നിയമസഭാമണ്ഡലം. ദേവികുളം താലൂക്കിൽ ഉൾപ്പെടുന്ന അടിമാലി, കാന്തല്ലൂർ, മറയൂർ, മാങ്കുളം, മൂന്നാർ, വട്ടവട, വെള്ളത്തൂവൽ, ദേവികുളം, ഇടമലക്കുടി എന്നീ പഞ്ചായത്തുകളും; ഉടുമ്പഞ്ചോല താലൂക്കിൽ ബൈസൺ വാലി, ചിന്നക്കനാൽ, പള്ളിവാസൽ എന്നീ പഞ്ചായത്തുകളും ഉൾപ്പെടുന്നതാണ് ദേവികുളം നിയമസഭാമണ്ഡലം.

പട്ടിക ജാതി സംവരണ മണ്ഡലമാണ്.



</doc>
<doc id="145957" url="https://ml.wikipedia.org/wiki?curid=145957" title="ഉടുമ്പൻചോല നിയമസഭാമണ്ഡലം">
ഉടുമ്പൻചോല നിയമസഭാമണ്ഡലം

കേരളത്തിലെ ഇടുക്കി ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് ഉടുമ്പഞ്ചോല നിയമസഭാമണ്ഡലം. ഉടുമ്പഞ്ചോല താലൂക്കിൽ ഉൾപ്പെടുന്ന ഇരട്ടയാർ, കരുണാപുരം, നെടുങ്കണ്ടം, പാമ്പാടുംപാറ, രാജാക്കാട്, രാജകുമാരി, ശാന്തൻപാറ, സേനാപതി, വണ്ടൻമേട്, ഉടുമ്പൻചോല എന്നീ പഞ്ചായത്തുകളും ചേർന്ന മണ്ഡലമാണ്


</doc>
<doc id="145958" url="https://ml.wikipedia.org/wiki?curid=145958" title="തൊടുപുഴ നിയമസഭാമണ്ഡലം">
തൊടുപുഴ നിയമസഭാമണ്ഡലം

കേരളത്തിലെ ഇടുക്കി ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് തൊടുപുഴ നിയമസഭാമണ്ഡലം. 

തൊടുപുഴ നഗരസഭയും തൊടുപുഴ താലൂക്കിൽ ഉൽപ്പെടുന്ന
ആലക്കോട്, ഇടവെട്ടി കരിമണ്ണൂർ, കരിങ്കുന്നം, കോടിക്കുളം, കുമാരമംഗലം, മണക്കാട്, മുട്ടം, പുറപ്പുഴ, ഉടുമ്പന്നൂർ, വണ്ണപ്പുറം, വെളിയാമറ്റം എന്നീ പഞ്ചായത്തുകളും ചേർന്നതാണ് തൊടുപുഴ നിയമസഭാമണ്ഡലം.



</doc>
<doc id="145959" url="https://ml.wikipedia.org/wiki?curid=145959" title="ഇടുക്കി നിയമസഭാമണ്ഡലം">
ഇടുക്കി നിയമസഭാമണ്ഡലം

കേരളത്തിലെ ഇടുക്കി ജില്ലയിലെ ഒരു നിയമസഭാമണ്ഡലമാണ് ഇടുക്കി നിയമസഭാമണ്ഡലം. തൊടുപുഴ താലൂക്കിൽ ഉൾപ്പെടുന്ന അറക്കുളം, കഞ്ഞിക്കുഴി (ഇടുക്കി ജില്ല), വാഴത്തോപ്പ്, കുടയത്തൂർ എന്നീ പഞ്ചായത്തുകളും ഉടുമ്പഞ്ചോല താലൂക്കിൽ ഉൾപ്പെടുന്ന കാമാക്ഷി, കാഞ്ചിയാർ, കട്ടപ്പന, കൊന്നത്തടി, മരിയാപുരം, വാത്തിക്കുടി എന്നീ പഞ്ചായത്തുകളും അടങ്ങിയതാണ് ഇടുക്കി നിയമസഭാമണ്ഡലം


</doc>
<doc id="145960" url="https://ml.wikipedia.org/wiki?curid=145960" title="പീരുമേട് നിയമസഭാമണ്ഡലം">
പീരുമേട് നിയമസഭാമണ്ഡലം

കേരളത്തിലെ ഇടുക്കി ജില്ലയിലെ ഒരു നിയമസഭാമണ്ഡലമാണ് പീരുമേട് നിയമസഭാമണ്ഡലം. പീരുമേട് താലൂക്കിലെ ഏലപ്പാറ, കൊക്കയാർ, കുമിളി, പീരുമേട്, പെരുവന്താനം, ഉപ്പുതറ, വണ്ടിപ്പെരിയാർ എന്നീ പഞ്ചായത്തുകളും, ഉടുമ്പഞ്ചോല താലൂക്കിലെ അയ്യപ്പൻ കോവിൽ, ചക്കുപള്ളം എന്നീ പഞ്ചായത്തുകളും ചേർന്ന നിയമസഭാമണ്ഡലമാണ് പീരുമേട് നിയമസഭാമണ്ഡലം.


</doc>
<doc id="145963" url="https://ml.wikipedia.org/wiki?curid=145963" title="കടൽവെള്ളം">
കടൽവെള്ളം

കടൽ ജലം 3.5% ഉപ്പ് നിറഞ്ഞതാണ് .ഒരു കിലോ (ഏകദേശം 1ലിറ്റർ) കടൽ ജലത്തിൽ 35 ഗ്രാം ഉപ്പ് ലഭ്യമാണ് .


</doc>
<doc id="145967" url="https://ml.wikipedia.org/wiki?curid=145967" title="ഡ്രാക്കൻസ്ബെർഗ്">
ഡ്രാക്കൻസ്ബെർഗ്

ദക്ഷിണാഫ്രിക്കയിലെ ഏറ്റവും ഉയരം കൂടിയ പർവ്വതനിരയാണ് ഡ്രാക്കൻസ്ബെർഗ് ("Drakensberg"). 'ഡ്രാഗണുകളുടെ ആവാസകേന്ദ്രം' എന്ന ഡച്ച് വിശ്വാസത്തിൽ നിന്നാണ് ഡ്രാക്കൻ സ്ബെർഗ് എന്ന പേര് നിഷ്പന്നമായത്. ആഫ്രിക്കയുടെ തെക്കു-കിഴക്കൻ തീരത്തിന് സമാന്തരമായി സ്ഥിതിചെയ്യുന്ന ഈ പർവ്വതനിരയ്ക്ക് "ക്വാത്ത്ലാമ്പ" (Quathlamba) എന്നും പേരുണ്ട്.

ദശലക്ഷക്കണക്കിനു വർഷങ്ങൾക്കുമുമ്പ് ഉണ്ടായ അഗ്നിപർവത സ്ഫോടനത്തെത്തുടർന്ന് ലാവാ അട്ടിയിട്ട് ഉയർന്നതാണ് ഡ്രാക്കൻസ്ബെർഗ് പർവതനിരകളുടെ രൂപീകരണത്തിന് നിദാനമായിത്തീർന്നതെന്നു കരുതപ്പെടുന്നു. 'ഗ്രേറ്റ് എസ്കാർപ്മെന്റി' ന്റെ (Great Escarpment) ഭാഗമാണ് ഇവ. കേപ് പ്രവിശ്യയിലെ സ്റ്റോംബെർഗ് (stormberg) പർവതത്തിൽ നിന്നാരംഭിച്ച് നേറ്റാൾ, ഓറഞ്ച് ഫ്രീ സ്റ്റേറ്റ് എന്നിവിടങ്ങളിലൂടെ കി. ട്രാൻസ്വാൾ വരെ നീണ്ടു കിടക്കുന്ന ഈ നിരകൾക്ക് 1000 കി.മീ.-ലധികം നീളമുണ്ട്. തബാന ടെലെൻ യാന (3,482 മീ.), ഷാംപെയ് ൻ കാസെൽ (3,375 മീ.), മോണ്ട് ആക്സ് സോഴ്സസ് (3,299 മീ.), കാത്കിൻ (3,148 മീ.), കതീഡ്രൽ (3,004 മീ.) എന്നിവ പ്രധാന കൊടുമുടികളാണ്. പർവ്വതങ്ങളുടെ ശരാശരി ഉയരം 2900 മീറ്റർ വരെയാണ്. പ്രകൃതിമനോഹരമായ റോയൽ നേറ്റാൾ ദേശീയ ഉദ്യാനം മോണ്ട് ആക്സ് സോഴ്സസിനു സമീപമാണ് സ്ഥിതിചെയ്യുന്നത്.

അറ്റ്ലാന്റിക്-ഇന്ത്യൻ സമുദ്രങ്ങളിലേക്ക് ഒഴുകുന്ന നദികളുടെ ജലദ്രോണി(watershed)യാണ് ഡ്രാക്കൻസ്ബെർഗ്. തുജേല, ഓറഞ്ച്, ഇലൻഡ്സ് തുടങ്ങിയ പല പ്രധാന നദികളും ഈ നിരകളിൽ നിന്ന് ഉദ്ഭവിക്കുന്നു. ദക്ഷിണാഫ്രിക്കയിലെ ഏറ്റവും ഉയരത്തിലുള്ള (2,000 മീ.) ജലപാതമായ തുജേലയും ഈ നിരകളിലാണ് സ്ഥിതിചെയ്യുന്നത്. വാൻ റീനെൻ (1,646 മീ.), ലെയ്ങ്സ്നെക് (1,250 മീ.) തുരങ്കങ്ങളിലൂടെ റെയിൽ പാതകൾ ഈ നിരകളെ മുറിച്ചു കടക്കുന്നു. ഡ്രാക്കൻസ്ബെർഗിലെ മനോഹരങ്ങളായ ഗുഹാചിത്രങ്ങൾ ഈ പ്രദേശം ഒരു സാൻ അധിവാസ കേന്ദ്രമായിരുന്നു എന്നതിന് സൂചന നല്കുന്നു.. 'ഡ്രാഗണുകളുടെ ആവാസകേന്ദ്രം' എന്ന ഡച്ച് വിശ്വാസത്തിൽ നിന്നാണ് ഡ്രാക്കൻ സ്ബെർഗ് എന്ന പേര് നിഷ്പന്നമായത്. ആഫ്രിക്കയുടെ തെ.കി. തീരത്തിന് സമാന്തരമായി സ്ഥിതിചെയ്യുന്ന ഈ നിരയ്ക്ക് ക്വാത്ത്ലാമ്പ (Quathlamba) എന്നും പേരുണ്ട്.

പാറകളിൽ ആഫ്രിക്കയിലെ ബുഷ്മെൻ തീർത്ത ചിത്രങ്ങൾ ഡ്രാക്കൻസ്ബെർഗ് പർവതനിരയിൽ കാണാം. ഇവിടെ ഏകദേശം 40000 ബുഷ്മെൻ ചിത്രകലയിൽപെട്ട ഗുഹാചിത്രങ്ങൾ ഉണ്ടെന്നാണ് കണക്ക്. ഇതുപോലുള്ള ചിത്രങ്ങളുടെ ലോകത്തെ ഏറ്റവും വലിയ ശേഖരമാണ് ഡ്രാക്കൻസ്ബർഗ് പർവതനിരകളിൽ കണ്ടെത്തിയിട്ടുള്ളത്. ചിത്രങ്ങളുടെ നിർമ്മാണത്തിനായി ഉപയോഗിച്ചിരിക്കുന്ന വസ്തുക്കളുടെ സവിശേഷതകൾ കാരണം ഇവ നിർമ്മിക്കപ്പെട്ട കാലം നിർണ്ണയിക്കൻ ഇതുവരെ കഴിഞ്ഞിട്ടില്ല. പക്ഷേ നരവംശശാസ്ത്രതിൽനിന്നുള്ള തെളിവുകൾ പ്രകാരം ഉദ്ദേശം 40,000-100,000 വർഷങ്ങൾക്ക് മുൻപാണ് ഡ്രാക്കൻസ്ബർഗ്ഗിലെ ബുഷ്മെൻ ജീവിച്ചിരുന്നത് എന്നാണ് കരുതപ്പെടുന്നത്. 


</doc>
<doc id="145984" url="https://ml.wikipedia.org/wiki?curid=145984" title="വൈരംകോട് ഭഗവതി ക്ഷേത്രം">
വൈരംകോട് ഭഗവതി ക്ഷേത്രം

കേരളത്തിലെ മലപ്പുറം ജില്ലയിൽ തിരുനാവായക്കടുത്തുള്ള പുരാതന ഭദ്രകാളി ക്ഷേത്രമാണ് വൈരംകോട് ഭഗവതി ക്ഷേത്രം.അല്ലൂർ, കുറ്റൂർ, കൈത്തക്കര, വലിയ പറപ്പൂർ, പല്ലാർ, അനന്താവൂർ തുടങ്ങി ആറുദേശങ്ങൾ ഉൾപ്പെടുന്ന 'പല്ലാർ' ദേശത്തിന്റെ നടുക്കായുള്ള വൈരംങ്കോടാണ് വൈരങ്കോട് ഭഗവതി ക്ഷേത്രം സ്ഥിതിചെയ്യുന്നത്.

1500 വർഷങ്ങൾക്കുമുമ്പ് ആഴ്വാഞ്ചേരി തമ്പ്രാക്കളാണ് ഭവതിയെ വൈരംങ്കോട് കുടിയിരുത്തിയത് .
കൊടുങ്ങല്ലൂർ ഭഗവതിയുടെ സഹോദരിയായ ദേവി പുഴകടന്ന് ആഴ്വാഞ്ചേരി മനക്കലെത്തുകയും മനക്കലെത്തിയ ഭഗവതിയെ തമ്പ്രാക്കൾ വൈരംകോട് കുടിയിരുത്തുകയും ചെയ്തു എന്നാണ് ഐതിഹ്യം.

അങ്ങാടിപ്പുറം ഭഗവതിയുടെ ഭക്തരായ ആഴ്വാഞ്ചേരി തമ്പ്രാക്കൾക്ക് ദേവി ചൈതന്യം പ്രത്യക്ഷപ്പെടുകയും,ദേവി ചൈതന്യത്തെ തമ്പ്രാക്കൾ വൈരംങ്കോട് കുടിയിരുത്തുകയും ചെയ്തു എന്നുമൊരു ഐതിഹ്യവും നിലവിലുണ്ട്.അങ്ങാടിപ്പുറം ക്ഷേത്രത്തിനു വൈരംങ്കോട് ഭഗവതി ക്ഷേത്രത്തിൽ നിന്നുള്ള അവകാശം ഈ ഐതിഹ്യത്തെ ബലപ്പെടുത്തുന്നു.

ക്ഷേത്ര ഊരായ്മക്കാരായ ആഴ്വഞ്ചേരി തമ്പ്രാക്കൾ ക്ഷേത്രതിലെത്തിയാൽ ദേവി എഴുന്നേറ്റു വണങ്ങുമെത്രേ അതുകൊണ്ടുതന്നെ ആഴ്‌വാഞ്ചേരി തമ്പ്രാക്കൾ വൈരങ്കോട് ക്ഷേത്രത്തിൽ പ്രവേശിക്കാറില്ല. തമ്പ്രാക്കൾ നിശ്ചയിക്കുന്ന കോയ്മക്കാണ് ക്ഷേത്രകാര്യങ്ങളിലെ ഉത്തരവാദിത്തം. തമ്പ്രാക്കളുടെ കോയ്മ അനുവാദം നൽകുന്നതോടുകൂടി മാത്രമാണ് ക്ഷേത്രോത്സവത്തിന്റെ തുടക്കമായ 'മരംമുറി' നടക്കുക. തുടർന്ന് ക്ഷേത്രോത്സവവുമായി ബന്ധപ്പെട്ട എല്ലാ ചടങ്ങുകൾക്കും മേൽനോട്ടം വഹിക്കുന്നതും ഉത്സവ സമാപനത്തിന്റെ ഭാഗമായ അരിയളവ് നടത്തുന്നതും കോയ്മയാണ്.

വൈരങ്കോട് ഉത്സവത്തിന്റെ പ്രധാന കൊടിവരവായ ആതവനാട്, ആഴ്‌വാഞ്ചേരി മന വരവുകളും തമ്പ്രാന്റെ അനുഗ്രഹം വാങ്ങിയേ വൈരങ്കോട്ടേക്ക് പുറപ്പെടൂ.

വൈരംങ്കോട് തീയാട്ട് 
മലപ്പുറം ജില്ലയിലെ പ്രധാന ഗ്രാമീണക്ഷേത്രോത്സവങ്ങളിലോന്നാണ് വൈരംങ്കോട് വേല അല്ലെങ്കിൽ തീയാട്ട് .മലയാള മാസം കുംഭംത്തിലാണ് എല്ലാവർഷവും തീയാട്ട് ആഘോഷിക്കാറ്.ഒരാഴ്ച നീണ്ടു നിൽക്കുന്ന തീയാട്ട് മരം മുറിയോടെയാണ് തുടക്കമാകുന്നത് മൂന്നാം നാൾ ചെറിയ തീയാട്ടും ആറാം നാൾ വലിയതീയാട്ടും.
വെട്ടത്ത്‌നാട്ടിലെ മതമൈത്രിയുടെ ഉത്സവമായിട്ടാണ് വൈരങ്കോട് ഭഗവതി ക്ഷേത്രത്തിലെ തീയാട്ട് അറിയപ്പെടുന്നത്.ആയിരക്കണക്കിന് നാനാജാതി മതസ്ഥരാണ് തീയാട്ടിനു വൈരംങ്കോട് എത്തുന്നത്.
ദൃശ്യവിരുന്നൊരുക്കിയ ദേശവരവുകളാണ് തീയാട്ടിന്റെ പ്രധാന ആകർഷണം .വരവുകളിൽ അണിനിരക്കുന്ന പൂതൻ, വൈക്കോൽപൂതൻ, തിറ, കാട്ടാളന്മാർ, തെയ്യം, കരിങ്കാളി, പുരാണ കഥാപാത്രങ്ങളുടെയും മറ്റും വേഷങ്ങൾ , വൈവിധ്യമാർന്ന വാദ്യമേളങ്ങൾ , നിറപ്പകിട്ടാർന്ന കൂറകളും തിത്ത്യേര്യക്കുടകളും ഇണപ്പൊയ്ക്കാളകളുമടങ്ങിയ ദേശവരവുകൾ അനിർവചനീയങ്ങളാണ്.
ഗ്രാമീണ ഉൽപ്പന്നങ്ങളുടെ നല്ലൊരു വിപണി കൂടിയാണ് ഉലസവപ്പറമ്പ്,മൺ പത്രങ്ങൾ,മുളകൊണ്ടും കൈതോല കൊണ്ടുമുള്ള ഗ്രഹോപകണങ്ങൾ അലങ്കാര വസ്തുക്കൾ,പൊരി, നുറുക്ക് ,മിട്ടായികൾ,വിവിത തരത്തിലുള്ള മധുര പലഹാരങ്ങൾ എന്നിവയും ഉത്സവ പറമ്പുകളിൽ വിൽക്കുന്നു.ശുദ്ധ ജല മത്സ്യങ്ങളുടെ വിപണിയാണ് മറ്റൊരാകർഷണം,വിവിധ ദേശങ്ങളിൽ നിന്നും മീൻ പിടുത്തക്കാർ കൊണ്ടുവരുന്ന ഈ മത്സ്യങ്ങൾക്ക് മാത്രമായി ദൂര ദേശങ്ങളിൽ നിന്നും ആളുകളെ ത്താറുണ്ട്.

തീയാട്ടിനു മാറ്റു കൂട്ടി രാത്രി കരിമരുന്നു പ്രയോഗവും നടക്കുന്നു.മറ്റു കേരളീയ ക്ഷേത്രോത്സവങ്ങളിൽ വ്യത്യസ്തമായി വൈരംങ്കോട് തീയാട്ടിനു ആനകൾ ഉണ്ടാവാറില്ല. 

കേരളീയ ഗ്രാമീണ ഗ്രാമീണക്ഷേത്രോത്സവങ്ങളുടെ എല്ലാ മനോഹാരിതയും,ഗാമീണ ജനതയുടെ ആഘോ ഷങ്ങളുടെ നേർക്കാഴ്ചയുമായ തീയാട്ട് മറക്കാനാവാത്ത ഒരനുഭവമാണ് പ്രേക്ഷകന് നൽകുക.

മരം മുറി 
ഉച്ചപൂജക്ക് ശേഷം ഭഗവതിയുടെ മൂലസ്വരൂപമായ വലിയകത്തൂട്ട് കോവിലകത്ത് മരം മുറിയുടെ അവകാശികൾ ഒത്തുകൂടുന്നു.ഗണപതി ഹോമവും വെള്ളരി പൂജക്കും ശേഷം ക്ഷേത്ര ഊരായ്മക്കാരായ ആഴ്‌വാഞ്ചേരി തമ്പ്രാക്കളുടെ പ്രതിനിധി മരംമുറിക്കാനുള്ള 
അവകാശം നൽകും തുടർന്ന് അവകാശികളായ ആശാരിമാരുടെ നേതൃത്വത്തിൽ മരംമുറിക്കാനായെത്തുന്നു.മുറിക്കാനുള്ള മരത്തെ വലം വെച്ച് കോമരം വാൾകൊണ്ടു കൊത്തുന്നു ഈ സമയം കമ്മറമ്പിൽ പറയടിമുഴങ്ങും.തുടർന്ന് ദേശത്തിലെ മൂത്താശാരിയും അവകാശികളായ ആശാരിമാരും ചേർന്ന് മരം മുറിച്ചിടുന്നു.ശാഖകളൊന്നും വെട്ടാതെയാണ് മരം മുറിച്ചിടുക.ഭക്തർ വഴിപാടായി നൽകുന്ന വരിക്ക പ്ലാവാണ് മരം മുറിക്കു നൽകുക
ഈ വിറക് മേലരിയാക്കി (വിറക്) തെക്കൻ കുറ്റൂർ നായന്മാർ മൂന്നാം നാൾ ക്ഷേത്ര പരിസരത്തെ കനലാട്ടക്കുഴിയിലെത്തിക്കും. കനലാട്ടത്തിന് നൂറ് ശതമാനം കൊള്ളിവിറക് വേണമെന്നാണ് സങ്കൽപം. ആറാം നാളത്തെ വലിയ തിയ്യാട്ടിനുള്ള മരം നാലാം നാളാണ് മുറിക്കുക.

മരം മുറിക്കു മൂന്നാം നാൾ നടക്കുന്ന ചെറിയ തീയാട്ടിലെ പ്രധാന ചടങ്ങുകൾ; തന്ത്രിയുടെ കാർമികത്വത്തിൽ ഉഷപ്പൂജയ്ക്കുശേഷം മേലാപ്പ് കെട്ടൽ, കനലാട്ടത്തിനുള്ള മേലരി കനലാട്ടക്കുഴിയിൽ കൊണ്ടുവന്നിടൽ, നെല്ലളവ്, പറനിറയ്ക്കൽ, തിയ്യാട്ട് കൊള്ളൽ, തോറ്റംചൊല്ലൽ എന്നിവയുണ്ടാകും. തുടർന്ന് നട അടയ്ക്കും. പിന്നീട് വൈകുന്നേരം നാലുമണിയോടെ നട തുറക്കു വെണ മെന്നാണ് വിധി. 
ദേശക്കാരുടെ കൊടിവരവുകളാണ് ചെറിയ തിയ്യാട്ടിനുണ്ടാവുക. 

രാത്രിയാണ് അവകാശികളായ നായന്മാർ തലച്ചുമടായി കനലാട്ടക്കുഴിയിലെത്തിച്ച മേലരിക്ക് മാടമ്പത്ത് നായരുടെ മേൽനോട്ടത്തിൽ കോതയത്ത് നായരാണ് തീകൊടുക്കുക. തുടർന്ന് പകലാട്ടം, മുടിയാട്ടം, എഴുന്നള്ളത്ത്, ചുരികപിടുത്തം, കാടുകാണൽ എന്നീ ചടങ്ങുകൾ നടക്കും.
നാലാം നാൾ പുലർച്ചെ കനലാട്ടം ഉണ്ടാകും.കൈത്തക്കരയിലുള്ള മുതലെത്തു നായൻമാർക്കാണ് കനലാട്ടത്തിന്റെ അവകാശം.
കനലാട്ടത്തിന് ശേഷം വെളിച്ചപ്പാടിന്റെ ആയിരം തിരിയുഴിച്ചിലും കൽപനയും വന്നശേഷം ആഴ്‌വാഞ്ചേരി തമ്പ്രാങ്ങളുടെ കോയ്മ അവകാശികൾക്ക് അരിയളക്കുന്നു. ഇതോടെ ചെറിയ തിയ്യാട്ടിന്റെ ചടങ്ങുകൾ സമാപിക്കുന്നു.

വലിയ തിയ്യാട്ടു ദിവസമായ വെള്ളിയാഴ്ച പതിനായിരങ്ങളാണ് ക്ഷേത്രത്തിലെത്തുക.
ദൂരദേശത്തുനിന്നുള്ള കൊടിവരവുകളാണ് വലിയ തിയ്യാട്ടിനുണ്ടാകുക.ഇതിൽ പ്രധാനം ക്ഷേത്രത്തിന്റെ ഊരായ്മകാരായ ആഴ്വാഞ്ചേരി മന യിൽനിന്ന് പുറപ്പെടുന്ന ആതവനാട് ആഴ്വാഞ്ചേരി മനക്കലെ വരവാണ്.ചെറിയ തീയാട്ടിലെപ്പോലെ പൂതൻ, വൈക്കോൽപൂതൻ, തിറ, കാട്ടാളന്മാർ, തെയ്യം, പുരാണ കഥാപാത്രങ്ങളുടെയും മറ്റും വേഷങ്ങൾ , വൈവിധ്യമാർന്ന വാദ്യമേളങ്ങൾ , നിറപ്പകിട്ടാർന്ന കൂറകളും തിത്ത്യേര്യക്കുടകളുടെയും അകമ്പടിയോടെ അലങ്കരിച്ച കൂറ്റൻ ഇണപ്പോയ്‌ക്കാളകളുള്ള വരവുകൾ കാണാൻ വൻ ജനാവലിയാണ് വൈരംങ്കോടെത്തുക.


</doc>
<doc id="145986" url="https://ml.wikipedia.org/wiki?curid=145986" title="ശൂർപ്പണഖ">
ശൂർപ്പണഖ

രാമായണകഥയിലെ രാക്ഷസരാജാവായ രാവണന്റെ സഹോദരിയാണ് ശൂർപ്പണഖ. ശൂർപ്പം (മുറം) പോലുള്ള നഖമുള്ളവൾ ആയതിനാൽ ശൂർപ്പണഖ എന്ന പേർ വന്നു.. വിശ്രവസ്സിനു കൈകസിയിൽ ജനിച്ച നാലു മക്കളിൽ മൂന്നാമത്തെ സന്താനമാണ് ശൂർപ്പണഖ. കൈകേയിയെപ്പൊലെ ഒരു വില്ലൻ കഥാപാത്രമായിട്ടാണ് വാല്മീകി രാമായണത്തിൽ ശൂർപ്പണഖ ചിത്രീകരിക്കപ്പെട്ടിരിക്കുന്നത്. സീതാപഹരണം നടത്താൻ രാവണനെ പ്രേരിപ്പിക്കുകയും അതുമൂലം ലങ്കായുദ്ധത്തിനും രാവണനിഗ്രഹത്തിനും ശ്രീരാമ ദൗത്യപൂർത്തീകരണത്തിനും ഹേതുവായവളായും ശൂർപ്പണഖ വീക്ഷിക്കപ്പെടുന്നു.

രാമന്റെ വനവാസകാലം തുടങ്ങുമ്പോൾ തന്നെ ശൂർപ്പണഖ പ്രത്യക്ഷപ്പെടുന്നു . കാട്ടിൽ വച്ച് രാമലക്ഷ്മണന്മാരെ സീതയോടൊപ്പം കാണാനിടയായ ശൂർപ്പണഖ രാമനിൽ അനുരക്തയാവുന്നു. രാമനോട് വിവാഹാഭ്യർത്ഥന നടത്തിയെങ്കിലും, ഏകപത്നീവ്രതനായ രാമൻ തന്റെ നിസ്സഹായാവസ്ഥ വിശദിക്കരിച്ച് വിവാഹാഭ്യർത്ഥന നിരസിക്കുന്നു. തുടർന്ന് സീതയെ ഉപേക്ഷിച്ചു തന്നെ വേൾക്കാൻ അവൾ രാമനോടഭ്യർത്ഥിക്കുന്നുവെങ്കിലും, രാമനാകട്ടെ അവളോട് ലക്ഷ്മണനെ സമീപിക്കാൻ പറഞ്ഞ് ഒഴിഞ്ഞുമാറുന്നു. (ലക്ഷ്മണപത്നിയായ ഊർമ്മിള വനവാസക്കാലത്ത് ലക്ഷ്മണനു കൂട്ടിനില്ലായിരുന്നു). പക്ഷെ തന്റെ നിയോഗം ഇപ്പോൾ ജ്യേഷ്ഠസേവ മാത്രമാണന്നു ലക്ഷ്മണനും മറുപടി പറഞ്ഞ്, ശൂർപ്പണഖയുടെ അഭ്യർത്ഥന നിരസിക്കുന്നു. ജ്യേഷ്ഠാനുജന്മാർ തന്നെ പരിഹസിക്കുകയാണെന്നു മനസ്സിലാക്കാതെ ശൂർപ്പണഖ രാമനെയും ലക്ഷ്മണനേയും വീണ്ടും പലതവണ സമീപിക്കുന്നു. അപ്പോഴും വിവാഹാഭ്യർത്ഥന നിരസിക്കപ്പെട്ടതിൽ കുപിതയായി തന്റെ അഭീഷ്ടത്തിനു ഭംഗമായി നിൽക്കുന്ന സീതയെ ആക്രമിക്കാനായി പാഞ്ഞടുത്തപ്പോൾ രാമന്റെ നിർദ്ദേശപ്രകാരം ലക്ഷ്മണൻ അവൾക്ക് അംഗച്ഛേദം വരുത്തുന്നു. അപമാനിതയായ ശൂർപ്പണഖ പ്രതികാരബുദ്ധിയോടെ ആദ്യം തന്റെ കനിഷ്ഠസഹോദരനായ ഖരന്റെ സഹായം അഭ്യർത്ഥിക്കുന്നു. തുടർന്നുണ്ടാകുന്ന വൻ യുദ്ധത്തിൽ ഖരനും സൈന്യവും നിഗ്രഹിക്കപ്പെടുന്നു. ഇതു കണ്ട ശൂർപ്പണഖ തന്റെ ജ്യേഷ്ഠസഹോദരനും രാക്ഷസരാജാവുമായ രാവണനെ അഭയം പ്രാപിക്കുന്നു. സുന്ദരിയായ സീതയെ അപഹരിക്കാനും, രാമനെ വധിക്കാനും രാവണനെ പ്രേരിപ്പിക്കുന്നു.

വാല്മീകി രാമായണത്തിലെ ശൂർപ്പണഖ രാമന്റെ നേർവിപരീത ചിത്രമാണ്. രാമനെ യുവത്വ സുമുഖസുന്ദരനായി 
അവതരിപ്പിക്കുന്ന വാല്മീകി ശൂർപ്പണഖയെ വിരൂപിയും കുടവയറത്തിയുമായി അവതരിപ്പിക്കുന്നു. രാമന്റെ സുന്ദരനയനങ്ങളും ഇടതൂർന്ന മുടിയും ഇമ്പമുള്ള ശബ്ദവുമെല്ലാം ശൂർപ്പണഖയുടെ കോങ്കണും , ചെമ്പിച്ചുണങ്ങിയ മുടിയും അരോചക ഭാഷണവുമായി വാല്മീകി വിരുദ്ധ താരതമ്യം നടത്തുന്നു.രാമൻ സത്ചരിതനും ധർമ്മിഷ്ടനും ആകുന്നു അവളാകട്ടെ ദുഷ്ടയും വഞ്ചകിയും അപരിഷ്കൃതയും . ധർമ്മാധർമ്മ വിവേചനം വരച്ചുകാട്ടാനുപകരിക്കുന്ന മനോഹര വർണ്ണനമാണ് രാമശൂർപ്പണഖാ താരതമ്യം . 

മലയാളികൾ പ്രധാനമായി ഉപയോഗിക്കുന്ന അദ്ധ്യാത്മരാമായണത്തിൽ ശൂർപ്പണഖയെ ഒരു മായാവിനിയായ നിശാചരിയായാണ് ചിത്രീകരിക്കുന്നത്. കാമരൂപിണിയായ അവൾ, തറയിൽ പതിഞ്ഞുകിടക്കുന്ന ശ്രീരാമന്റെ കാൽപ്പാടുകൾ കണ്ട് കൗതുകം പൂണ്ട് രാമാശ്രമത്തിനകത്തു കയറുന്നു. അവിടെ സുന്ദരനായ രാമനെ കണ്ട് വിമോഹിതയാകുകയും, വിവാഹാഭ്യർത്ഥന നടത്തുകയും ചെയ്യുന്നു. രാമൻ, തനിക്ക് ഭാര്യയായി സീത കൂടെത്തന്നെ ഉണ്ടെന്നും, തന്റെ സഹോദരൻ ലക്ഷ്മണനെ സമീപിക്കാനും പറയുന്നു. ലക്ഷ്മണനാകട്ടെ, താൻ രാമന്റെ ദാസൻ മാത്രമാണെന്നും, നീ ദാസിയാകാൻ തക്കവളല്ല എന്നും, രാമനോടു തന്നെ വിവാഹാഭ്യർത്ഥന നടത്തുകയാണ് വേണ്ടതെന്നും പറയുന്നു. ഇങ്ങനെ ഒന്നുരണ്ടുപ്രാവശ്യം അങ്ങോട്ടും ഇങ്ങോട്ടും പറഞ്ഞുവിട്ടപ്പോൾ കുപിതയായ ശൂർപ്പണഖ, തന്റെ മനോഹരമായ മായാരൂപം ഉപേക്ഷിച്ച് മലപോലെയുള്ള രാക്ഷസരൂപം സ്വീകരിച്ച് സീതയുടെ നേരെ അടുക്കുന്നു. അപ്പോൾ ലക്ഷ്മണൻ വാൾ ഊരി അവളുടെ ചെവിയും മൂക്കും മുലയും ഛേദിക്കുന്നു.

വാല്മീകി ശൂർപ്പണഖയെ വിരൂപിയാക്കുമ്പോൾ എഴുത്തച്ഛൻ സുന്ദരിയാക്കുന്നവളെ. അദ്ധ്യാത്മരാമായണം ആരണ്യകാണ്ഡത്തിലെ ശൂർപ്പണഖയുടെ ചോദ്യത്തിനു മറുപടിയും തിരിച്ചുള്ള രാമന്റെ മറുചോദ്യവും ഇങ്ങനെയാണ്.

വാല്മീകി രാമായണത്തിൽ നിന്നും വ്യത്യസ്തമായി വശ്യസുന്ദരിയായ ശൂർപ്പണകയെയാണ് കമ്പരാമായണത്തിൽ കാണാൻ സാധിക്കുക. ജനിച്ചപ്പോൾതന്നെ സുന്ദരമിഴികളുണ്ടായിരുന്ന അവളുടെ ആദ്യ പേർ മീനാക്ഷിയെന്നായിരുന്നു. വശീകരണ ചാതുര്യം സ്വതേ ഉണ്ടായിരുന്ന അവൾക്ക് തിരഞ്ഞെടുക്കുന്ന ഏത് രൂപവും സ്വീകരിക്കാൻ സാധിക്കുമായിരുന്നു കമ്പ രാമായണത്തിൽ.

മറ്റൊരു രാമായണ കഥയിൽ ശ്രീരാമനോടുള്ള പ്രേമമല്ല മറിച്ച് സ്വന്തം സഹോദരനായ രാവണനോടുള്ള പകയാണ് രാമനെ കരുവാക്കി രാവണനിഗ്രഹത്തിനുപയോഗിക്കാൻ ശൂർപ്പണഖയെ പ്രേരിപ്പിക്കുന്നത്. അസുരനായ ദുഷ്ടബുദ്ധിയായിരുന്നു ശൂർപ്പണഖയുടെ ഭർത്താവ്. ദുഷ്ടബുദ്ധിയുടെ അധികാരമോഹം രാവണകോപം ക്ഷണിച്ചു വരുത്തി. രാവണ നിർദ്ദേശപ്രകാരം ദുഷ്ട്ബുദ്ധി വധിക്കപ്പെടുന്നു. വിധവയായ ശൂർപ്പണഖ ഭർത്തൃവധത്തിനു പ്രതികാരം ചെയ്യാൻ ഇറങ്ങി തിരിക്കുന്നതാണ് രാമായണകഥയുടെ ഈ അവതരണത്തിൽ. ഈ കഥയിൽ രാമന്റെ ശക്തി തിരിച്ചറിഞ്ഞ ശൂർപ്പണഖ രാമനല്ലാതെ മറ്റാർക്കും രാവണനെ കൊല്ലാൻ സാധിക്കില്ല എന്നു മനസ്സിലാക്കുന്നു. തുടർന്നു രാമരാവണയുദ്ധത്തിനു കളമൊരുക്കുകയാണവൾ ചെയ്യുന്നത്.
കൈകേയിയും ശൂർപ്പണകയും ഇല്ലായിരുന്നെങ്കിൽ രാമായണമോ രാമരാവണയുദ്ധം തന്നെയുമോ ഉണ്ടാവുമായിരുന്നില്ല എന്ന് വാല്മീകി തന്നെ അവ്യക്തമായി സൂചിപ്പിച്ചിരുന്നത്രെ.

മലബാറിൽ മുസ്ലീംങ്ങളുടെ ഇടയിൽ പ്രചാരത്തിലുണ്ടായിരുന്ന രാമായണകഥാസന്ദർഭങ്ങളുടെ കാവ്യാവിഷക്കാരമാണ് മാപ്പിള രാമായണം . മാപ്പീള രാമായണത്തിൽ ശൂർപ്പണഖ രാമനെ (ലാമനെ) ആദ്യമായി കണ്ടുമുട്ടുന്നത് ഇങ്ങനെ വിവരിച്ചിരിക്കുന്നു.
പൊന്നാരപൊന്നുമ്മ ബീവി ശൂർപ്പണഖാ 
കിന്നാരകണ്ണിച്ചിയോതി ലാമനോട്
"ആരാ നിങ്ങള് വാല്യക്കാരാ പേരന്താടോ
കൂടെകാണുന്നോരാപ്പെണ്ണ് ബീടരാണോ
മക്കളില്ലേ കൂടെ മരുമക്കളില്ലേ
കൊക്കും പൂവും ചോന്ന പെണ്ണ് പെറ്റിട്ടില്ലേ
തുടർന്നു ശൂർപ്പണഖ നടത്തുന്ന വിവാഹാഭ്യർത്ഥന രാമൻ നിരസിക്കുന്നു. രാമന്റെ ഏകപത്നീവ്രതം ശൂർപ്പണഖ പൊളിക്കാൻ നോക്കുന്നതിങ്ങനെയാണ്
ആണിനു പെണ്ണ് നാലോ അഞ്ചോ വച്ചാലെന്താടോ
പെണ്ണിനങ്ങനെ പാടില്ലാ ശരീഅത്തില് നേമം. .

തുടർന്നും നടക്കുന്ന സംഭാഷണങ്ങൾ തനി മാപ്പിള ശൈലിയിൽ കവി അവതരിപ്പിക്കുന്നു


</doc>
<doc id="145987" url="https://ml.wikipedia.org/wiki?curid=145987" title="ടൈപ്പ്റേസർ">
ടൈപ്പ്റേസർ

ഇന്റർനെറ്റിലെ ആദ്യ മത്സര ടൈപ്പിങ് ഗെയിം എന്ന് അവകാശപ്പെടുന്ന വെബ്‌സൈറ്റാണ് ടൈപ്പ്റേസർ. മാർച്ച് 2008-ലാണ് ടൈപ്പ്റേസർ നിലവിൽ വന്നത്. 20 മുതൽ 100 വാക്കുകളുള്ള ഖണ്ഡികകളാണ് ടൈപ്പ് ചെയ്യേണ്ടത്. ടൈപ്പ് ചെയ്യുന്നതനുസരിച്ച് ചെറിയ കാറുകൾ നീങ്ങും. പ്രശസ്തമായ പാട്ടുകൾ, പുസ്തകങ്ങൾ, ചലച്ചിത്രങ്ങൾ എന്നിവയിലെ വരികളാണ് ടൈപ്പ്റേസറിൽ ഉൾപ്പെടുത്തിയിരിക്കുന്നത്.

2011 മുതൽ ടൈപ്പ്റേസർ മലയാളത്തിലും ലഭ്യമാണ്.



</doc>
<doc id="145993" url="https://ml.wikipedia.org/wiki?curid=145993" title="മോസ് ധാതുകാഠിന്യമാനകം">
മോസ് ധാതുകാഠിന്യമാനകം

വസ്തുക്കളുടെ കാഠിന്യം അളക്കാനുപയോഗിക്കുന്ന മാനദണ്ഡമാണ് മോസ് സ്കെയിൽ. 1812ൽ ജർമൻ ശാസ്ത്രജ്ഞനായിരുന്ന ഫ്രെഡറിക്ക് മോസ്സാണ് ഈ സ്കെയിൽ നിർമ്മിച്ചത്.കാഠിന്യം കുറഞ്ഞ വസ്തുക്കളിൽ കാഠിന്യം കൂടിയ വസ്തുക്കൾക്ക് പോറലുകൾ വരുത്താൻ സാധിക്കും എന്ന തത്ത്വം ഉപയോഗിച്ചാണ് മോസ് സ്കെയിൽ നിർമ്മിച്ചത്. ഈ വിദ്യ ഉപയോഗിച്ച് വസ്തുക്കളുടെ കാഠിന്യം താരദമ്യം ചെയ്യാനുള്ള ശ്രമങ്ങൾ പണ്ടുകാലം മുതലേ തുടങ്ങിയിരുന്നു. തിയോഫ്രാസ്റ്റസിന്റെ "ശിലകളെക്കുറിച്ച്"(On Stones) എന്ന കൃതിയിലും പ്ലിനിയുടെ നാച്ചുറാലിസ് ഹിസ്റ്റോറിയ എന്ന കൃതിയിലും ഇതിനെക്കുറിച്ച് പരാമർശങ്ങളുണ്ട്.

പ്രകൃതിയിൽ കാണപ്പെടുന്ന ഒരു വസ്തുവിന്റെ മറ്റൊരു വസ്തുവിൽ പോറൽ ഏൽപ്പിക്കാനുള്ള ശേഷിയെ ആധാരമാക്കിയാണ് മോസ് ധാതുകാഠിന്യമാനകം പ്രവർത്തിക്കുന്നത്. പ്രകൃതിയിൽ കാണപ്പെടുന്ന ശുദ്ധമായ വസ്തുക്കളാണ് ധാതുക്കൾ. ശിലകൾ ഒന്നോ അതിൽ കൂടുതലോ ധാതുക്കളടങ്ങിയതാണ്.. ഈ മാനകം കണ്ടുപിടിക്കപ്പെടുന്ന കാലത്ത് അറിയപ്പെട്ടിരുന്ന ഏറ്റവും കാഠിന്യമേറിയ വസ്തുവായ വജ്രമാണ് ഈ മാനകത്തിൽ മുകളിൽ നില്ക്കുന്നത്. 

സ്ഥാനങ്ങളെ അടിസ്ഥാനമാക്കിയാണ് മോസ് ധാതുകാഠിന്യമാനകം നിർമ്മിച്ചത്. സ്ഥാനങ്ങളും ധാതുക്കൾ തമ്മിലുള്ള കാഠിന്യത്തിന്റെ വ്യത്യാസവും തമ്മിൽ ബന്ധമൊന്നുമില്ല. ഉദാഹരണത്തിന്, ഏറ്റവും കാഠിന്യമേറിയ വജ്രം(10) തൊട്ടടുത്തുള്ള കൊറണ്ടവുമായി(9) താരദമ്യം ചെയ്യുമ്പോൾ ഉദ്ദേശം നാലിരട്ടി കഠിനമാണ്. എന്നാൽ കൊറണ്ടത്തിന് തൊട്ടുപിന്നിലുള്ള ഗോമേദകംവുമായി(8) താരദ്മ്യം ചെയ്യുമമ്പോൾ ഉദ്ദേശം രണ്ടിരട്ടി മാത്രമെ കഠിനമായിട്ടുള്ളു. താഴെ കാണുന്ന പട്ടിക ഒരു സ്ക്ലെറോമീറ്റർ ഉപയോഗിച്ച് കണ്ടെത്തിയ ധാതുകാഠിന്യത്തിന്റെ താരദമ്യം കാണിക്കുന്നു. 

താഴെ കാണുന്ന പട്ടിക വിക്കേർസ് മാനകവും മോസ് ധാതുകാഠിന്യമാനകവും തമ്മിൽ ഒരു താരദമ്യമാണ്


</doc>
<doc id="146008" url="https://ml.wikipedia.org/wiki?curid=146008" title="ഫ്രെഡറിക്ക് മോസ്">
ഫ്രെഡറിക്ക് മോസ്

ഒരു ജർമ്മൻ ഭൂവിജ്ഞനും ധാതുശാസ്ത്രജ്ഞനുമായിരുന്നു കാൾ ഫ്രെഡറിക്ക് ക്രിസ്റ്റ്യൻ മോസ്സ് (29 ജനുവരി 1773 – 29 സെപ്റ്റംബർ 1839)

ജർമനിയിലെ ജേർൻറോഡിൽ ജനിച്ച മോസ് ഹാൾ സർവകലാശാലയിൽ ഭൗതികശാസ്ത്രവും രസതന്ത്രവും കണക്കും പഠിച്ചു. സാക്സണിയിലെ ഖനന അക്കാദമിയിലും അദ്ദേഹം പഠിച്ചു. പഠനം പൂർത്തിയാക്കിയ മോസ് 1801ൽ ഒരു ഖനിയിൽ ഫോർമാനായി ജോലി സ്വീകരിച്ചു. 1802ൽ അദ്ദേഹം താമസം ഓസ്ട്രിയയിലേക്ക് മാറ്റി. അവിടെ അദ്ദേഹത്തിന് ഒരു ബാങ്കറുടെ സ്വകാര്യഭൂമിയിൽ വിവിധതരം ധാതുക്കൾ കണ്ടെത്താനുള്ളാ ജോലിയാണ് ലഭിച്ചത്.

ഓസ്ട്രിയയിലെ തന്റെ ജോലിയുടെ ഭാഗമായി മോസ് ധാതുക്കൾ വർഗ്ഗീകരിക്കാൻ തുടങ്ങി. കാലങ്ങളായി പിന്തുടർന്നുപോന്ന രാസസ്വഭാവങ്ങൾക്ക് അനുസരിച്ചുള്ള വർഗ്ഗീകരണത്തിന് പകരം ഭൗതികമായി സ്വഭാവങ്ങളനുസരിച്ച് വർഗ്ഗീകരിക്കുകയാണ് മോസ് ചെയ്തത്. തിയോഫ്രാസ്റ്റസും പ്ലിനിയും വജ്രവും ക്വാർട്ട്സും തമ്മിൽ താരദമ്യം ചെയ്യാൻ ഈ രീതി ഉപയോഗിച്ചിട്ടുണ്ട്. ക്വാർട്സിൽ പോറലേൽപ്പിക്കാൻ കഴിഞ്ഞതിനാൽ വജ്രം ക്വാർട്സിനേക്കാൾ കഠിനമാണെന്ന് അവർ കണ്ടെത്തി. ഇതാണ് മോസ് വികസിപിച്ചെടുത്ത ധാതുകാഠിന്യമാനകത്തിന് ആധാരമായത്. ധാതുക്കൾ ഇന്നും രാസസ്വ്ഭാവങ്ങളനുസരിച്ചാണ് വർഗ്ഗീകരിക്കുന്നതെങ്കിലും മോസ് ധാതുകാഠിന്യമാനകവും ചില പരിശോധനകളിൽ ഉപയോഗിച്ചുവരുന്നു.

1821ൽ മോസ് ഗ്രാസിൽ ഒരു പ്രഫസറായി. 1818ൽ സാക്സണിയിലെ ഫ്രേയിബേർഗിലേയും 1826ൽ വിയന്നയിലേയും പ്രഫസറായി മോസ് സേവനമനുഷ്ഠിച്ചു. 66ആം വയസ്സിൽ ഇറ്റലിയിലെ അഗോർദോയിലേക്കുള്ള ഒരു യാത്രക്കിടെ മോസ് അന്തരിച്ചു.




</doc>
<doc id="146019" url="https://ml.wikipedia.org/wiki?curid=146019" title="ഇന്ത്യയിലെ ദേശീയജലപാതകൾ">
ഇന്ത്യയിലെ ദേശീയജലപാതകൾ

നദികൾ, കനാലുകൾ, കായലുകൾ തുടങ്ങിയവ ഉൾപ്പെടെ 14500 കിലോമീറ്റർ ഉൾനാടൻ ജലഗതാഗതമാർഗങ്ങൾ ഇന്ത്യയിലുണ്ട്. ഉൾനാടൻ ജലഗതാഗതത്തിലൂടെ ഏതാണ്ട് 4.4 കോടി ടൺ ചരക്ക് ഇന്ത്യയിൽ നീക്കുന്നുണ്ടെന്നാണ് കണക്ക്. ഏറ്റവും ചെലവുകുറഞ്ഞതും, ഇന്ധനക്ഷമവും പരിസ്ഥിതിക്ക് കോട്ടം വരുത്താത്തതുമായ ഗതാഗതമാർഗ്ഗമാണ് ഇത്. ഉൾനാടൻ ജലഗതാഗതത്തിന്റെ മേൽനോട്ടം വഹിക്കുന്നത് 1986 ഒക്ടോബർ 27ന് നിലവിൽ വന്ന ഇൻലാൻഡ് വാട്ടർ അതോറിറ്റി ഓഫ് ഇന്ത്യയാണ്.

1986 ഒക്ടോബർ 27ന് ഉൾനാടൻ ജലഗതാഗതം നിയന്ത്രിക്കുന്നതിനായി ഇന്ത്യാഗവൺമെന്റിനു കീഴിൽ സ്ഥാപിതമായതാണ് ഇൻലാൻഡ് വാട്ടർവെയ്സ് അതോരിറ്റീ ഓഫ് ഇന്ത്യ(IWAI: Inland Waterways Authority of India). ഷിപ്പിങ്ങ് മന്ത്രാലയത്തിൽനിന്നും റോഡ് ഗതാഗതമന്ത്രാലയത്തിൽ നിന്നും ഹൈവേകളിൽ നിന്നും അനുവദിച്ചു കിട്ടുന്ന തുക ഉപയോഗിച്ച് ദേശീയ ജലപാതകൾ വികസിപ്പിക്കുക എന്നതാണ് IWAIയുടെ ദൗത്യം. മുഖ്യകാര്യാലയം ഉത്തർപ്രദേശിലെ നോയിഡയിലാണ് സ്ഥിതി ചെയ്യുന്നത്. മേഖലാ കാര്യാലയങ്ങൾ കൊൽക്കത്തയിലും ഗുവാഹത്തിയിലും പാറ്റ്നയിലും കൊച്ചിയിലും സ്ഥിതി ചെയ്യുന്നു. നിലവിൽ അലഹാബാദ്, വാരണസി, ഭഗൽപൂർ, ഫറാക്ക, കൊല്ലം എന്നിവടങ്ങളിൽ സബ്ബ്-ഓഫീസുകൾ ഉണ്ട്.
ഇതുവരെയായി 6 ദേശീയ ജലപാതകളാണ് പ്രഖ്യാപിക്കപ്പെട്ടിട്ടുള്ളത്. അവ താഴെ പറയുന്നവയാണ്.

ഗംഗ, ഭഗീരഥി, ഹൂഗ്ലി നദികളിലൂടെ ഉത്തർപ്രദേശിലെ അലഹാബാദിനേയും പശ്ചിമബംഗാളിലെ ഹാൾഡിയയേയും ദേശീയ ജലപാത-1 ബന്ധിപ്പിക്കുന്നു. 1986 ഒക്ടോബറിലാണ് ഒരു ദേശീയജലപാതയായി ഈ ജലഗതാഗതമാർഗ്ഗത്തെ ഉയർത്തിയത്. ഇന്ത്യയിലെ ആദ്യത്തെ ദേശീയ ജലപാതയാണ് അലഹാബാദ്-ഹാൾഡിയ. ഉദ്ദേശം 1620 കിലോമീറ്റർ നീളം ഈ ജലപാതയ്ക്കുണ്ട്.

ബ്രഹ്മപുത്ര നദിയിൽ അസമിലെ സാദിയ-ബംഗ്ലാദേശുമായുള്ള ഇന്ത്യയുടെ അതിർത്തിക്കടുത്തുള്ള ദുബ്രി എന്നീ സ്ഥലങ്ങളെ ദേശീയ ജലപാത-2 ബന്ധിപ്പിക്കുന്നു. 891 കിലോമീറ്ററാണ് ഇതിന്റെ നീളം. 1988 സെപ്റ്റംബർ ഒന്നിനാണ് ഈ ജലപാതയെ ദേശീയ ജലപാഥയായി ഉയർത്തിയത്.

1993 ഫെബ്രുവരിയിലാണ് ദേശീയ ജലപാത 3 പ്രഖ്യാപിക്കപ്പെട്ടത്. ഈ ജലപാത കേരളത്തിലാണ് വെസ്റ്റ്കോസ്റ്റ് കനാലിന്റെ കൊല്ലം-കോട്ടപ്പുറം പാതയും ചമ്പക്കര-ഉദ്യോഗമണ്ഡൽ കനാലുകളും ഉൾപ്പെടെ 205 കിലോമീറ്ററാണ് ഇതിന്റെ നീളം. ആലുവ, വൈക്കം, കായംകുളം, കോട്ടപ്പുറം, മാറാട്, ചേർത്തല, തൃക്കുന്നപുഴ, കൊല്ലം, ആലപ്പുഴ എന്നീ സ്ഥലങ്ങൾ കനാലുവഴി ബന്ധിപ്പിക്കപ്പെട്ടിരിക്കുന്നു.

2008 ഒക്ടോബറിലാണ് ദേശീയജലപാത 4 പ്രഖ്യാപിക്കപ്പെട്ടത്. ഗോദാവരി, കൃഷ്ണ നദികളിലൂടെ ആന്ധ്രയിലെ കാക്കിനട-പുതുച്ചേരി എന്നീ സ്ഥലങ്ങളെയാണ് ദേശീയ ജലപാത-4 ബന്ധിപ്പിക്കുന്നത്. ഉദ്ദേശം 1095 കിലോമീറ്റർ നീളമുണ്ട് ഈ ദേശീയപാതയ്ക്ക്.

ബ്രാഹ്മണിനദി-മഹാനദി ഡെൽറ്റകളെ ബന്ധിപ്പിക്ക്യുന്ന ഈസ്റ്റ് കോസ്റ്റ് കനാലിലൂടെയുള്ള 623 കിലോമീറ്റർ നീളമുള്ള സഞ്ചാരമാർഗ്ഗത്തെയാണ് 2008 നവംബറിൽ ദേശീയ ജലപാത-5 ആക്കി ഉയർത്തിയത്.

ദേശീയ ജലപാത-6 ബാരക്ക് നദിയിൽ ലഖിപ്പൂർ-ഭംഗ എന്നീ സ്ഥലങ്ങളെ ബന്ധിപ്പിച്ചുകൊണ്ട് 121 കിലോമീറ്റർ നീണ്ടുകിടക്കുന്നു.


</doc>
<doc id="146021" url="https://ml.wikipedia.org/wiki?curid=146021" title="കെ.എം. ബഹാവുദ്ദീൻ">
കെ.എം. ബഹാവുദ്ദീൻ

ഒരു അക്കാഡമീഷ്യനും എഴുത്തുകാരനും അലീഗഡ് സർവകലാശാല മുൻ പ്രൊ-വൈസ്ചാൻസലറും ആയിരുന്നു ഡോ. കെ. എം. ബഹാവുദ്ദീൻ. 1969–1980 കാലഘട്ടത്തിൽ കോഴിക്കോട്ടെ റീജിനൽ എ‌ജിനിയറിംഗ് കോളേജിന്റെ (ഇപ്പോഴത്തെ എൻ.ഐ.ടി) പ്രിൻസിപ്പലുമായിരുന്നിട്ടുണ്ട്. 1981 മുതൽ 1984 വരെയുള്ള കാലയളവിൽ അലീഗഡ് സർവകലാശാല പ്രൊ-വി.സി. ദുർഗാപുരിലെ ഉരുക്കുനിർമ്മാണശാല സ്ഥാപിക്കുന്നതിൽ പ്രധാനപങ്കുവഹിച്ചു. ഡൽഹിയിലെ നാഷണൽ ഇൻസ്റ്റിറ്റ്യൂട്ട് ഫോർ എഡുക്കേഷണൽ പ്ലാനിംഗ് ആൻഡ് അഡ്മിനിസ്ട്രേഷന്റെ തലവനായും സേവനമനുഷ്ഠിച്ചു. അടിയന്തരാവസ്ഥകാലത്തെ രാജൻ കേസിൽ, അന്നത്തെ കോഴിക്കോട് എൻ‌ജിനിയറിംഗ് കോളേജ് പ്രിൻസിപ്പലായിരുന്ന ബഹാവുദ്ദീൻ നൽകിയ “രാജനെ പോലീസ് കസ്റ്റഡിയിൽ എടുത്തു“ എന്ന സാക്ഷിമൊഴി നിർണ്ണായകമായിരുന്നു.
കൊല്ലം ജില്ലയിലെ പരവൂർ സ്വദേശിയാണ് ബഹാവുദ്ദീൻ. രണ്ട് ഗ്രന്ഥങ്ങളും നിർവധി ലേഖനങ്ങളും അദ്ദേഹത്തിന്റേതായുണ്ട്. എം.ഇ.എസിന്റെ സ്ഥാപകാംഗമാണ്.
2011 മാർച്ച് 20 ന് കൊച്ചിയിൽ വച്ച് മരണമടഞ്ഞു. ഭാര്യ റംല. മൂന്ന് പെൺമക്കളും ഒരു മകനും.



</doc>
<doc id="146053" url="https://ml.wikipedia.org/wiki?curid=146053" title="ഡോയ്ചെ ബാങ്ക്">
ഡോയ്ചെ ബാങ്ക്

1970-ൽ സ്ഥാപിതമായ ഡോയ്ചെ ബാങ്ക് എജി (ജർമ്മൻ ഭാഷയിൽ 'ജർമ്മൻ ബാങ്ക്' എന്നർത്ഥം) ലോകമാകമാനം ബ്രാഞ്ചുകളുള്ള ഒരു ജർമ്മൻ ധനകാര്യ സ്ഥാപനമാണ്. ജർമ്മനിയിലെ ഫ്രാങ്ക്ഫർട്ടിൽ ആസ്ഥാനമായ ഈ സ്ഥാപനത്തിന് എഴുപത്തിനാലു രാജ്യങ്ങളിലായി ഒരു ലക്ഷത്തിലധികം ജീവനക്കാരുണ്ട്. ഭാരതത്തിൽ മുംബൈയിൽ അടക്കം ലോകത്തെ മിക്ക പ്രമുഖ ധനകാര്യ-കച്ചവട കേന്ദ്രങ്ങളിലും ഡോയ്ചെ ബാങ്കിന്റെ സാന്നിദ്ധ്യമുണ്ട്. മുംബൈക്കും ഫ്രാങ്ക്ഫർട്ടിനും പുറമേ ന്യൂയോർക്ക് നഗരം, ലണ്ടൻ, ടോക്യോ, മോസ്കൊ ആംസ്റ്റർഡാം, പാരിസ്, ടൊറോണ്ടോ, സാവൊ പോളൊ, സിഡ്നി തുടങ്ങിയവയാണ് ലോകമാകെയുള്ള ഈ ബാങ്കിന്റെ പ്രധാന കേന്ദ്രങ്ങൾ. 2002 മുതൽ ജോസഫ് അക്കർമാനാണ് കമ്പനിയുടെ തലവൻ.
 


</doc>
<doc id="146056" url="https://ml.wikipedia.org/wiki?curid=146056" title="ഡി.ബി. (വിവക്ഷകൾ)">
ഡി.ബി. (വിവക്ഷകൾ)



</doc>
<doc id="146066" url="https://ml.wikipedia.org/wiki?curid=146066" title="2011-ലെ കേരള നിയമസഭാ തിരഞ്ഞെടുപ്പ്">
2011-ലെ കേരള നിയമസഭാ തിരഞ്ഞെടുപ്പ്

കേരളത്തിലെ 140 നിയമസഭാമണ്ഡലങ്ങളിലേക്കുള്ള 2011-ലെ കേരള നിയമസഭാ തിരഞ്ഞെടുപ്പ് 2011 ഏപ്രിൽ 13-നു് ഒറ്റഘട്ടമായി നടന്നു. വോട്ടെണ്ണൽ 2011 മേയ് 13-നു് നടന്നു. തിരഞ്ഞെടുപ്പ് പ്രഖ്യാപനം 2011 മാർച്ച് 19-നു് നിലവിൽ വന്നു. എൽ.ഡി.എഫ്., യു.ഡി.എഫ്. എന്നീ രണ്ടു രാഷ്ട്രീയ മുന്നണികളും, ബി.ജെ.പി. എന്ന രാഷ്ട്രീയ പാർട്ടിയുമാണ് ഈ തിരഞ്ഞെടുപ്പിൽ പ്രധാനമായും ജനവിധി തേടിയത്.

13-ാം കേരളാ നിയമസഭയിലേയ്ക്കുള്ള തിരഞ്ഞെടുപ്പിൽ 14 ജില്ലകളിലെ 140 നിയമസഭാമണ്ഡലങ്ങളിലേയ്ക്കായി 970 സ്ഥാനാർത്ഥികളാണ് തിരഞ്ഞെടുപ്പിനെ നേരിട്ടത്. 20758 പോളിങ് സ്റ്റേഷനുകളിലായി നടക്കുന്ന തിരഞ്ഞെടുപ്പിൽ 2,31,47,871 വോട്ടർമാർ സമ്മതിദാനാവകാശം വിനിയോഗിച്ചു.

കേരളത്തിലെ പതിമൂന്നാം നിയമസഭയിലേക്കുള്ള തിരഞ്ഞെടുപ്പ് 2011 ഏപ്രിൽ 13-നു് നടന്നു.പത്രികാ സമർപ്പണത്തിനുള്ള അവസാന തീയ്യതി 2011 മാർച്ച് 26 ആയിരുന്നു. അന്നു വരെ 1373 പത്രികകൾ സമർപ്പിച്ചു.പത്രികകളുടെ സൂക്ഷ്മപരിശോധന 2011 മാർച്ച് 29-നു് നടന്നു. പുതുക്കിയ വോട്ടർ പട്ടിക പ്രകാരം കേരളത്തിൽ 10,959,115 പുരുഷന്മാരും 11,919,652 സ്ത്രീകളും അടക്കം 22,878,767 വോട്ടർമാരുണ്ട്. കേരളത്തിലാകെ 11,662 പോളിങ്ങ് സ്റ്റേഷനുകളിലായി 20,758 പോളിങ്ങ് ബൂത്തുകൾ ക്രമീകരിച്ചിരുന്നു.

നാമനിർദ്ദേശ പത്രിക പിൻവലിക്കുന്നതിനുള്ള സമയ പരിധി അവസാനിപ്പിച്ചപ്പോൾ 970 സ്ഥാനാർത്ഥികൾ മത്സരത്തുണ്ടായിരുന്നു. 

2011 ഏപ്രിൽ 13-നു് നടന്ന തിരഞ്ഞെടുപ്പിൽ കേരളത്തിലാകെ 75.12 ശതമാനം പോളിങ്ങ് രേഖപ്പെടുത്തി. ജില്ലകളും നിയമസഭാമണ്ഡലങ്ങളും തിരിച്ചുള്ള പട്ടിക താഴെ

കുറിപ്പ്:-



</doc>
<doc id="146082" url="https://ml.wikipedia.org/wiki?curid=146082" title="പാലാ നിയമസഭാമണ്ഡലം">
പാലാ നിയമസഭാമണ്ഡലം

കേരളത്തിലെ കോട്ടയം ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് പാലാ നിയമസഭാമണ്ഡലം. പാലാ മുനിസിപ്പാലിറ്റിയെക്കൂടാതെ, മീനച്ചിൽ താലൂക്കിൽ ഉൾപ്പെടുന്ന ഭരണങ്ങാനം, കടനാട്, കരൂർ, കൊഴുവനാൽ, മീനച്ചിൽ, മേലുകാവ്, മൂന്നിലവ്, മുത്തോലി, രാമപുരം, തലനാട്, തലപ്പലം എന്നീ പഞ്ചായത്തുകളും; കാഞ്ഞിരപ്പള്ളി താലൂക്കിൽ ഉൾപ്പെടുന്ന എലിക്കുളം എന്ന പഞ്ചായത്തും ചേർന്നതാണ് പാലാ നിയമസഭാമണ്ഡലം.


</doc>
<doc id="146085" url="https://ml.wikipedia.org/wiki?curid=146085" title="എം. പ്രകാശൻ">
എം. പ്രകാശൻ

കേരള നിയമസഭയിൽ അഴീക്കോട് നിയമസഭാമണ്ഡലത്തെ പ്രതിനിധീകരിക്കുന്ന സി.പി.ഐ.എം അംഗമാണ് എം. പ്രകാശൻ. സി.പി.ഐ.എം. കണ്ണൂർ ജില്ലാ സെക്രട്ടറിയറ്റ് അംഗം, ഡിവൈഎഫ്ഐ കണ്ണൂർ ജില്ലാ പ്രസിഡന്റ്, സംസ്ഥാന വൈസ്പ്രസിഡന്റ് എന്നീ നിലകളിൽ പ്രവർത്തിച്ചുണ്ട്. 2005ലും 2006ലും അഴീക്കോട് മണ്ഡലത്തിൽ നിന്ന് വിജയിച്ച് നിയമസഭയിലെത്തി. 

ടി കെ ബാലന്റെ മരണത്തെത്തുടർന്ന് 2005 ജൂണിൽ നടന്ന ഉപതിരഞ്ഞെടൂപ്പിലായിരുന്നു എം. പ്രകാശൻ ആദ്യമായി നിയമസഭയിലേക്ക് മൽസരിച്ചത്. എതിരാളിയായിരുന്ന സിഎംപിയിലെ സി എ അജീറിനെതിരെ 26,554 വോട്ടിന്റെ റെക്കോഡ്‌ ഭൂരിപക്ഷത്തിലായിരുന്നു അന്ന് ജയിച്ചത്. 2006 നിയമസഭാതിരഞ്ഞെടുപ്പിൽ ഭൂരിപക്ഷം വീണ്ടും ഉയർന്നു. 29,468 വോട്ടിന്‌ സിഎംപിയിലെ തന്നെ കെ കെ നാണുവിനെയാണ്‌ ഇത്തവണ തോൽപിച്ചത്‌.

ഡിവൈഎഫ്‌ഐ കണ്ണൂർ ജില്ല പ്രസിഡന്റായും സംസ്ഥാന വൈസ്പ്രസിഡന്റായും പ്രവർത്തിച്ചു. അടിന്തിരാവസ്ഥക്കാലത്ത്‌ എസ്‌.എഫ്‌.ഐ കണ്ണൂർ ഏരിയ സെക്രട്ടറിയായി പ്രവർത്തിക്കവേ തടവിലാക്കപ്പെട്ടിരുന്നു. അഴീക്കോട്‌ പഞ്ചായത്ത്‌ പ്രസിഡന്റ്‌, കണ്ണൂർ ബ്ലോക്ക്‌ പഞ്ചായത്ത്‌ പ്രസിഡന്റ്‌, സംസ്ഥാന ബ്ലോക്ക്‌ പഞ്ചായത്ത്‌ അസോസിയേഷൻ സെക്രട്ടറി, കണ്ണൂർ സഹകരണ സ്പിന്നിങ്‌ മിൽ ചെയർമാൻ എന്നീ നിലകളിൽ പ്രവർത്തിച്ചിട്ടുണ്ട്‌. നാലുവർഷം ദേശാഭിമാനി ദിനപ്പത്രത്തിന്റെ കണ്ണൂർ യൂനിറ്റ്‌ മാനേജരായിരുന്നു. കേരള ഫോക്‌ലോർ അക്കാദമി എക്സിക്യൂട്ടീവ്‌ അംഗമാണ്‌. കർഷകസംഘം ജില്ലാ ജോ. സെക്രട്ടറി, സംസ്ഥാന കമ്മറ്റി അംഗം, ബാലസംഘം സംസ്ഥാന രക്ഷാധികാരി ഏകോപന സമിതി സെക്രട്ടറി എന്നീ നിലകളിലും പ്രവർത്തിക്കുന്നു. നിയമസഭയുടെ പബ്ലിക്‌ അക്കൗണ്ട്സ്‌ കമ്മറ്റി അംഗമാണ്‌.

അഴീക്കോട്‌ തെക്കുഭാഗം സ്വദേശിയായ പ്രകാശൻ മാസ്റ്റർഎംഎ, എൽഎൽബി ബിരുദധാരിയാണ്‌. ജേർണലിസം പിജി ഡിപ്ലോമ പഠനവും പൂർത്തിയാക്കി. വിദ്യാർഥി- യുവജനപ്രസ്ഥാനത്തിലൂടെയാണ്‌ പൊതുരംഗത്ത്‌ സജീവമായത്‌. അഴീക്കോട്‌ തെക്കുഭാഗം എൽപി സ്കൂൾ പ്രധാനാധ്യാപകനായിരുന്നു. മുഴുവൻ സമയ രാഷ്ട്രീയ പ്രവർത്തനത്തിനായി വിരമിക്കുകയായിരുന്നു. 

അധ്യാപക ദമ്പതികളായ പരേതനായ എൻ അച്യുതന്റെയും എം സരോജിനിയുടെയും മകനാണ്‌. അഴീക്കോട്‌ സൗത്ത്‌ യു പി സ്കൂൾ അധ്യാപിക എം രമണിയാണ്‌ ഭാര്യ. അശ്വതി, അനുശ്രീ എന്നിവർ മക്കൾ.


</doc>
<doc id="146089" url="https://ml.wikipedia.org/wiki?curid=146089" title="കടുത്തുരുത്തി നിയമസഭാമണ്ഡലം">
കടുത്തുരുത്തി നിയമസഭാമണ്ഡലം

കേരളത്തിലെ കോട്ടയം ജില്ലയിൽ സ്ഥിതി ചെയ്യുന്ന ഒരു നിയമസഭാമണ്ഡലമാണ് കടുത്തുരുത്തി നിയമസഭാമണ്ഡലം. വൈക്കം താലൂക്കിൽ ഉൾപ്പെടുന്ന കടുത്തുരുത്തി, മാഞ്ഞൂർ, മുളക്കുളം, ഞീഴൂർ എന്നീ പഞ്ചായത്തുകളും മീനച്ചിൽ താലൂക്കിൽ ഉൾപ്പെടുന്ന കടപ്ലാമറ്റം, കാണക്കാരി, കിടങ്ങൂർ, കുറുവിലങ്ങാട്, മരങ്ങാട്ടുപിള്ളി, ഉഴവൂർ, വെളിയന്നൂർ എന്നീ പഞ്ചായത്തുകളും ഉൾപ്പെടുന്നതാണ് കടുത്തുരുത്തി നിയമസഭാമണ്ഡലം.


</doc>
<doc id="146097" url="https://ml.wikipedia.org/wiki?curid=146097" title="വൈക്കം നിയമസഭാമണ്ഡലം">
വൈക്കം നിയമസഭാമണ്ഡലം

കേരളത്തിലെ കോട്ടയം ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് വൈക്കം നിയമസഭാമണ്ഡലം. വൈക്കം താലൂക്കിൽ ഉൾപ്പെടുന്ന വൈക്കം മുനിസിപ്പാലിറ്റിയെക്കൂടാതെ; ചെമ്പ്, കല്ലറ, മറവൻതുരുത്ത് , ടി.വി. പുരം, തലയാഴം, തലയോലപ്പറമ്പ്, ഉദയനാപുരം, വെച്ചൂർ, വെള്ളൂർ എന്നീ പഞ്ചായത്തുകളും ചേർന്ന നിയമസഭാമണ്ഡലമാണ്. എം.കെ. കേശവൻ നാലു തവണയും പി.എസ്. ശ്രീനിവാസൻ മൂന്നു തവണയും പി. നാരായണനും കെ. അജിത്തും രണ്ട് തവണ വീതവും ഇവിടെ നിന്നും കമ്യൂണിസ്റ്റ് പാർട്ടി സ്ഥാനാർത്ഥിയായി വിജയിച്ചു.


</doc>
<doc id="146099" url="https://ml.wikipedia.org/wiki?curid=146099" title="ഏറ്റുമാനൂർ നിയമസഭാമണ്ഡലം">
ഏറ്റുമാനൂർ നിയമസഭാമണ്ഡലം

കേരളത്തിലെ കോട്ടയം ജില്ലയിൽ സ്ഥിതി ചെയ്യുന്ന ഒരു നിയമസഭാമണ്ഡലമാണ് ഏറ്റുമാനൂർ നിയമസഭാമണ്ഡലം. കോട്ടയം താലൂക്കിൽ ഉൾപ്പെടുന്ന അയ്മനം, ആർപ്പൂക്കര, ഏറ്റുമാനൂർ, കുമരകം, നീണ്ടൂർ, തിരുവാർപ്പ് എന്നീ പഞ്ചായത്തുകൾ അടങ്ങുന്നതാണ് ഏറ്റുമാനൂർ നിയമസഭാമണ്ഡലം.. 


</doc>
<doc id="146101" url="https://ml.wikipedia.org/wiki?curid=146101" title="കോട്ടയം നിയമസഭാമണ്ഡലം">
കോട്ടയം നിയമസഭാമണ്ഡലം

കേരളത്തിലെ കോട്ടയം ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് കോട്ടയം നിയമസഭാമണ്ഡലം. ഇത് കോട്ടയം മുനിസിപ്പാലിറ്റിയും; കോട്ടയം താലൂക്കിൽ ഉൾപ്പെടുന്ന പനച്ചിക്കാട് , വിജയപുരം എന്നീ പഞ്ചായത്തുകളും ചേർന്ന മണ്ഡലമാണ്. .


</doc>
<doc id="146110" url="https://ml.wikipedia.org/wiki?curid=146110" title="പുതുപ്പള്ളി നിയമസഭാമണ്ഡലം">
പുതുപ്പള്ളി നിയമസഭാമണ്ഡലം

കേരളത്തിലെ കോട്ടയം ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് പുതുപ്പള്ളി നിയമസഭാമണ്ഡലം. കോട്ടയം താലൂക്കിലെ അകലക്കുന്നം, അയർക്കുന്നം, കൂരോപ്പട, മണർകാട്, മീനടം, പാമ്പാടി, പുതുപ്പള്ളി എന്നീ പഞ്ചായത്തുകളും, ചങ്ങനാശ്ശേരി താലൂക്കിൽ ഉൽപ്പെട്ട വാകത്താനം എന്ന പഞ്ചായത്തും ചേർന്ന നിയമസഭാമണ്ഡലമാണ്.

2008-ലെ മണ്ഡല പുനഃക്രമീകരണത്തിന് മുൻപ് ഈ മണ്ഡലത്തിൽ പുതുപ്പള്ളി, മീനടം, പാമ്പാടി, കൂരോപ്പട, അയർക്കുന്നം, അകലക്കുന്നം, പള്ളിക്കത്തോട്, പനച്ചിക്കാട് പഞ്ചായത്തുകളായിരുന്നു.


</doc>
<doc id="146112" url="https://ml.wikipedia.org/wiki?curid=146112" title="ചങ്ങനാശ്ശേരി നിയമസഭാമണ്ഡലം">
ചങ്ങനാശ്ശേരി നിയമസഭാമണ്ഡലം

കേരളത്തിലെ കോട്ടയം ജില്ലയിലെ ചങ്ങനാശ്ശേരി താലൂക്കിലെ ഒരു നിയമസഭാമണ്ഡലമാണ് ചങ്ങനാശ്ശേരി. ചങ്ങനാശ്ശേരി മുനിസിപ്പാലിറ്റിയേക്കൂടാതെ; ചങ്ങനാശ്ശേരി താലൂക്കിലെ കുറിച്ചി, മാടപ്പള്ളി, പായിപ്പാട്, തൃക്കൊടിത്താനം, വാഴപ്പള്ളി എന്നീ പഞ്ചായത്തുകൾ ചേർന്നുള്ള ഒരു നിയമസഭാമണ്ഡലമാണിത്. .

http://www.ceo.kerala.gov.in/generalelection2011.html


</doc>
<doc id="146113" url="https://ml.wikipedia.org/wiki?curid=146113" title="പുസ്തകപ്രേമം">
പുസ്തകപ്രേമം

പുസ്തകത്തെ ഇഷ്ടപ്പെടുന്നതിനെ പൊതുവെ പറയുന്നതാണ് പുസ്തകപ്രേമം. (Bibliophilia or bibliophilism ). ഒരു വ്യക്തി പുസ്തകത്തെ ഇഷ്ടപെടുന്നുവെങ്കിൽ അദ്ദേഹത്തെ പുസ്തകപ്രേമി എന്ന് പറയുന്നു. ഇംഗ്ലീഷിൽ ഇതിന്റെ ബിബ്ലിയോഫൈൽ (bibliophile ) എന്ന് പറയുന്നു. ഇംഗ്ലീഷിൽ ബുക് വോം (bookworm ) എന്നൊരു പ്രയോഗം കൂടി ഉണ്ട്. ബുക് വോം എന്നാൽ ഒരു പുസ്തകത്തെ അതിന്റെ ഉള്ളടക്കത്താൽ ഇഷ്ടപ്പെടുന്നതോ, അല്ലെങ്കിൽ ആ പുസ്തകം വായിക്കാൻ ഇഷ്ടപ്പെടുന്ന ആൾ എന്നാണ് അർഥമാക്കുന്നത്. 
ഒരു മാതൃകാപുസ്തകപ്രേമി പുസ്തകത്തെ വായിക്കാനും ആദരിക്കാനും ശേഖരിക്കാനും താല്പര്യപ്പെടുന്നു. പലപ്പോഴും പ്രത്യേകതയുള്ളതും വലുതുമായ പുസ്തകശേഖരം സൂക്ഷിക്കാൻ ഇഷ്ടപ്പെടുന്നു. അവർ ഇഷ്ട്ടപ്പെടുന്ന പുസ്തകങ്ങൾ തന്നെ സ്വന്തമാക്കണമെന്നില്ല;പകരം,അസാധാരണമായ ബയന്റിംഗോ എഴുത്തുകാരുടെ ഒപ്പിട്ട പ്രതിയോ സൂക്ഷിച്ഛു വച്ചേക്കാം. 
പുസ്തകപ്രേമത്തെ പുസ്തകഭ്രാന്തുമായി കരുതരുത്. പുസ്തകഭ്രാന്ത് ( Bibliomania)ഒരു മാനസിക സമ്മർദ്ദം മൂലമുള്ള ഒഴിയാബാധയായ ലഘുമനോരോഗമാവാം. പൊതുസമൂഹവുമായുള്ള ബന്ധത്തിൽ കുറവുണ്ടാകുമ്പോഴോ സാമൂഹ്യബന്ധം ഇല്ലാതവുമ്പോഴോ ആണിങ്ങനെയുള്ള അവസ്ഥയുണ്ടാകുന്നത്. ഇവിടെ പുസ്തകങ്ങൾ ഒരു വസ്തുവാണെന്നു മാത്രം. പലരും ഈ രണ്ടു പേരുകളും ഒരുപോലെ ഉപയോഗിക്കുന്നുണ്ട്. 
പുസ്തകവിരോധം പുസ്തകങ്ങളെ വെറുക്കുകയും അവയെ ഭയക്കുന്നതിന്റെ ഫലമായി അവ നശിപ്പിക്കുന്നതിലേയ്ക്കു നയിക്കുകയും ചെയ്യുന്ന അവസ്ഥയാണ്
പുസ്തകങ്ങളെ വെറുക്കുന്ന ആളെ പുസ്തകവിരോധി (Bibliophobe) എന്നു പറയാം. ഇത്തരം ആളുകൾ പുസ്തകങ്ങളെ പേടിക്കുകയും അതിലുള്ള വിവരങ്ങളെ വിശ്വസിക്കാതിരിക്കുകയും ചെയ്യും. ചരിത്രത്തിൽ ഇങ്ങനെ പുസ്തകവിരോധികളായ ആൾക്കൂട്ടമോ സംഘടനയോ ഭരണാധികാരികളോ പുസ്തകങ്ങൾ നശിപ്പിക്കാനും അങ്ങനെ മനുഷ്യന്റെ വിജ്ഞാനസഞ്ചയമായ പുഅസ്തകങ്ങൾ നശിക്കുന്നതോടെ ചരിത്രത്തെ ത്തന്നെ ഇരുളടഞ്ഞതാക്കാനും ശ്രമിച്ചിട്ടുണ്ട്. നാളന്ദയിലുണ്ടായിരുന്ന അപൂർവ്വമായ പുസ്തകശേഖരങ്ങൾ അത് അഗ്നിക്കിരയാക്കിയവർ നശിപ്പിച്ചുവെന്ന് ചരിത്രം പറയുന്നു. ഹിറ്റ്ലർ താൻ കീഴടക്കിയ രാജ്യങ്ങളിലുള്ള എഴുത്തുകാരുടെ പുസ്തകങ്ങൾ, പ്രത്യേകിച്ചും ജൂതഎഴുത്തുകാരുടെ പുസ്തകങ്ങൾ നശിപ്പിക്കാൻ ആഹ്വാനം ചെയ്യുകയും അതിന്റെ ഫലമായി ലക്ഷക്കണക്കിന് പുസ്തകങ്ങൾ കത്തിച്ച് നശിപ്പിച്ചിട്ടുണ്ട്. ഏകാധിപതികളായ ഭരണാധികാരികൾ പലരും തങ്ങൾക്ക് ഇഷ്ട്ടപ്പെടാത്ത പുസ്തകങ്ങൾ നിരോധിക്കുകയും നശിപ്പിക്കുകയും ചെയ്തിട്ടുണ്ട്. ഇന്നും ഇത്തരം പുസ്തകവിരോധം വച്ചുപുലർത്തുന്നവർ പുസ്തകനാശം വരുത്താറുണ്ട്. ഇങ്ങനെ പുസ്തകനാശം വരുത്തുന്നവർ അന്തിമമായി മനുഷ്യനെത്തന്നെ കത്തിച്ചു കളയാനിടയുണ്ടെന്ന് ജൂത എഴുത്തുകാരനായ ഹെന്റിച്ചു ഹെയിൻ പറഞ്ഞിട്ടുണ്ട്. nineteenth-century German Jewish poet Heinrich Heine, who wrote in his 1820-1821 play Almansor the famous admonition, “Dort, wo man Bücher verbrennt, verbrennt man am Ende auch Menschen": "Where they burn books, they will also ultimately burn people." പറഞ്ഞിട്ടുണ്ട്. ModuleId=10005852

സിസറോയും ആട്ടിക്കസും പോലുള്ള റോമാക്കാർ, സ്വകാര്യമായി പുസ്തകങ്ങൾ ശേഖരിക്കുന്നത് ഒരു ഫാഷനായാണ് കരുതിയത്. 1824ൽ ആയിരുന്നു,ബിബ്ലിയൊഫിലെ എന്ന പദം തന്നെ ഇംഗ്ലീഷിലെത്തിയത്. 15മ് നൂറ്റാണ്ടിലൊക്കെ ബുക്ക്മാൻ എന്നാണു പറഞ്ഞിരുന്നത്. 



</doc>
<doc id="146114" url="https://ml.wikipedia.org/wiki?curid=146114" title="കാഞ്ഞിരപ്പള്ളി നിയമസഭാമണ്ഡലം">
കാഞ്ഞിരപ്പള്ളി നിയമസഭാമണ്ഡലം

കേരളത്തിലെ കോട്ടയം ജില്ലയിലെ ഒരു നിയമസഭാമണ്ഡലമാണ് കാഞ്ഞിരപ്പള്ളി നിയമസഭാമണ്ഡലം. കാഞ്ഞിരപ്പള്ളി താലൂക്കിലെ ചിറക്കടവ്, കാഞ്ഞിരപ്പള്ളി, മണിമല എന്നീ പഞ്ചായത്തുകളും, ചങ്ങനാശ്ശേരി താലൂക്കിൽ ഉൾപ്പെട്ട കങ്ങഴ, കറുകച്ചാൽ, നെടുംകുന്നം, വാഴൂർ, വെള്ളാവൂർ എന്നീ പഞ്ചായത്തുകളും; കോട്ടയം താലൂക്കിലെ പള്ളിക്കത്തോട് പഞ്ചായത്തും ഈ നിയമസഭാമണ്ഡലത്തിൽ ഉൾപ്പെടുന്നു.പതിനാലാമത് കേരള നിയമസഭയിൽ കാഞ്ഞിരപ്പള്ളി നിയമസഭാമണ്ഡലത്തെ പ്രതിനിധീകരിക്കുന്നത് ഡോ എൻ. ജയരാജാണ്.


</doc>
<doc id="146118" url="https://ml.wikipedia.org/wiki?curid=146118" title="പൂഞ്ഞാർ നിയമസഭാമണ്ഡലം">
പൂഞ്ഞാർ നിയമസഭാമണ്ഡലം

കേരളത്തിലെ കോട്ടയം ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് പൂഞ്ഞാർ നിയമസഭാമണ്ഡലം. കാഞ്ഞിരപ്പള്ളി താലൂക്കിലെ എരുമേലി, മുണ്ടക്കയം, പാറത്തോട്, കൂട്ടിക്കൽ,കോരുത്തോട് എന്നീ പഞ്ചായത്തുകളും, മീനച്ചിൽ താലൂക്കിൽ ഉൾപ്പെടുന്ന ഈരാറ്റുപേട്ട, പൂഞ്ഞാർ, പൂഞ്ഞാർ തെക്കേക്കര, തീക്കോയി, തിടനാട് എന്നീ പഞ്ചായത്തുകളും അടങ്ങിയതാണ് പൂഞ്ഞാർ നിയമസഭാമണ്ഡലം.. 


</doc>
<doc id="146125" url="https://ml.wikipedia.org/wiki?curid=146125" title="അരൂർ നിയമസഭാമണ്ഡലം">
അരൂർ നിയമസഭാമണ്ഡലം

കേരളത്തിലെ ആലപ്പുഴ ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് അരൂർ നിയമസഭാമണ്ഡലം. ചേർത്തല താലൂക്കിൽ ഉൾപ്പെടുന്ന അരൂക്കുറ്റി, അരൂർ, ചേന്നം പള്ളിപ്പുറം, എഴുപുന്ന, കോടംതുരുത്ത്, കുത്തിയതോട്, പാണാവള്ളി, പെരുമ്പളം, തൈക്കാട്ടുശ്ശേരി, തുറവൂർ എന്നീ പഞ്ചായത്തുകൾ ചേർന്നതാണ് അരൂർ നിയമസഭാമണ്ഡലം.. 


</doc>
<doc id="146129" url="https://ml.wikipedia.org/wiki?curid=146129" title="ചേർത്തല നിയമസഭാമണ്ഡലം">
ചേർത്തല നിയമസഭാമണ്ഡലം

കേരളത്തിലെ ആലപ്പുഴ ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് ചേർത്തല നിയമസഭാമണ്ഡലം. ചേർത്തല മുനിസിപ്പാലിറ്റിയേക്കൂടാതെ ചേർത്തല തെക്ക്, കടക്കരപ്പള്ളി, കഞ്ഞിക്കുഴി, മുഹമ്മ, പട്ടണക്കാട്, തണ്ണീർമുക്കം, വയലാർ എന്നീ പഞ്ചായത്തുകളും അടങ്ങുന്നതാണ് ചേർത്തല നിയമസഭാമണ്ഡലം.. 


</doc>
<doc id="146133" url="https://ml.wikipedia.org/wiki?curid=146133" title="വാസ്തുവിദ്യ">
വാസ്തുവിദ്യ

കെട്ടിടങ്ങളുടെയും മറ്റു ഭൗതിക നിർമ്മിതികളുടെയും രൂപപ്പെടുത്തുന്നതിലെ കലയും ശാസ്ത്രവും കൂടിച്ചേർന്നതാണ് വാസ്തുവിദ്യ ( ലാറ്റിൻ architectura; ഇംഗ്ലീഷ്: Architecture, ഗ്രീക്: Αρχιτεκτονική; സംസ്കൃതം: वास्तुशास्त्रम्). മനുഷ്യന്റെ ക്രിയാത്മകവും കലാപരവുമായ മനസ്സിന്റെ സൃഷ്ടികളാണ് വാസ്തുവിദ്യ എന്ന വാക്കിനു അർഥം നൽകുന്നത്. വാസ്തുവിദ്യ, ശില്പകല, തച്ചു ശാസ്ത്രം, രൂപഭംഗി എന്നീ മലയാള പദങ്ങൾ ആർക്കിട്ടെക്ച്ചറുമായി ബന്ധപ്പെട്ടതാണ്.

വാസ്തു ശാസ്ത്രം ഒരു തൊഴിലായി സ്വീകരിച്ചു കെട്ടിടത്തിന്റെയും മറ്റു നിർമ്മിതികളുടെയും രൂപരേഖ തയ്യാറാക്കി നിർമ്മാണ മേൽനോട്ടം വഹിക്കുകയും ചെയ്യുന്ന ആളെയാണ് സ്ഥപതി, വാസ്തുശിൽപി അല്ലെങ്കിൽ തച്ചുശാസ്ത്രി അല്ലെങ്കിൽ വാസ്തുവിദ്വാൻ എന്ന് പറയുന്നത്.

വാസ്തുസംബന്ധിയായ ചരിത്ര പ്രമാണങ്ങളിൽ വെച്ച് ഇന്ന് ഏറ്റവും പ്രസിദ്ധമായത് ക്രി.മു ഒന്നാം നൂറ്റാണ്ടിൽ ജീവിച്ചിരുന്ന വിട്രൂവിയസിന്റെ ഡി ആർക്കിറ്റെക്ചുറ എന്ന ഗ്രന്ഥമാണ്. വിട്രൂവിയസിന്റെ അഭിപ്രായത്തിൽ ഒരു മികച്ച നിർമ്മിതി "ഫെർമിറ്റാസ്, യൂട്ടിലിറ്റാസ്, വെന്യൂസ്റ്റാസ്" എന്നീ മൂന്നു കാര്യങ്ങൾ തൃപ്‌തിപ്പെടുത്തേണ്ടതാണ്. ഇവയുടെ തർജ്ജമ യഥാക്രമം


19ആം നൂറ്റാണ്ടിലെ പ്രശസ്ത വാസ്തുശില്പി ലൂയിസ് സള്ളിവെൻ മുന്നോട്ടുവെച്ച ആകൃതി ആവശ്യത്തെ അനുഗമിക്കുന്നു(Form follows function) എന്ന ആശയം, ആധുനികവാസ്തുവിദ്യയിലെ ഏറ്റവും അടിസ്ഥാനമായ തത്ത്വമായ് കണക്കാക്കുന്നു

20ആം നൂറ്റാണ്ടായപ്പോഴേക്കും മറ്റൊരു സുപ്രധാന ആശയവും വാസ്തുശില്പികൾക്കിടയിൽ ശ്രദ്ധനേടി: സുസ്ഥിരത. കെട്ടിടത്തിന്റെ ധർമ്മത്തെയും, ഘടനയെയും പോലെത്തന്നെ സുസ്ഥിരതയും പ്രാധാന്യം നേടി. നിർമ്മാണ സാമഗ്രികൾ, നിർമ്മാണ രീതികൾ എന്നിവയെല്ലാം പാരിസ്ഥിതിക സൗഹാർദ്ദത ഉറപ്പുവരുത്തേണ്ട ഒന്നായ് മാറി. നിർമ്മിതികൾ പരിസ്ഥിതിയിൽ സൃഷ്ടിക്കുന്ന ആഘാതങ്ങളും അവലോകന വിഷയമായ് തീർന്നു.

വാസ്തുവിദ്യയുടെ ചരിത്രത്തിനു മനുഷ്യനോളം പഴക്കമുണ്ട്. ഈജിപ്തിലെയും മറ്റു പുരാതന യൂറോപ്യൻ രാജ്യങ്ങളിലെയും നാഗരികതയുടെ ഉടലെടുക്കലോടെയാണ് വാസ്തുവിദ്യയും വാസ്തുവിദ്വാനും സജീവമാകുന്നത്. അന്നത്തെ രാജാക്കന്മാർക്കിടയിൽ സംഗീതജ്ഞനെക്കാൾ വാസ്തു വിദ്വാനയിരുന്നു ആവശ്യകത കൂടുതൽ.

ആവശ്യങ്ങളും (അഭയം, സുരക്ഷിതസ്ഥാനം, ആരാധനാകേന്ദ്രം ഇത്യാദി) ഉപാധികളുമാണ് (നിർമ്മാണവസ്തുകളുടെ ലഭ്യത, നിർമ്മാണശൈലി, നിർമ്മാണ നൈപുണ്യം തുടങ്ങിയവ) ആദ്യ കാലങ്ങളിൽ കെട്ടിടങ്ങളുടെ നിർമ്മാണത്തിന് കാരണഭൂതമായത്. മനുഷ്യകുലത്തിനുണ്ടായ സാംസ്കാരിക ഉന്നമനവും, വിഞ്ജാനവും കെട്ടിടനിർമ്മാണത്തെ വൈദഗ്‌ദ്ധ്യവും കരകൗശലവും സമ്മേളിക്കുന്ന ഒരു മേഖലയാക്കി മാറ്റി. പ്രാദേശികമായ് ലഭിക്കുന്ന നിർമ്മാണ സാമഗ്രികൾ പ്രയോജനപ്പെടുത്തിയുള്ള കെട്ടിടനിർമ്മാണമാണ് പിന്നീട് പ്രാദേശിക വാസ്തുവിദ്യക്ക് തുടക്കം കുറിച്ചത്. അപ്രകാരം ലോകത്തിലെ ഓരോ പ്രദേശത്തിനും അതിന്റേതായ തനതു വാസ്തുശൈലി കരസ്ഥമായ്. 
ഈജിപ്റ്റ്, മെസപ്പൊട്ടേമിയ തുടങ്ങിയ പ്രാചീന സംസ്കാരങ്ങളിലെല്ലാം വാസ്തുവിദ്യയിലും നാഗരികതയിലും അവരവരുടെ വിശ്വാസങ്ങളും, ആദ്ധ്യാത്മികമായ കാര്യങ്ങളും, സംസ്കാരവും സ്പഷ്ടമായി പ്രതിഫലിച്ചിരുന്നു. ഈജിപ്റ്റിലെ പിരമിഡുകളും മെസൊപൊട്ടേമിയയിലെ സിഗുറെറ്റുകളും ഇതിനുദാഹരണമാണ്. കൂടാതെ പ്രാചീന സംസ്കാരങ്ങളിലെ വാസ്തുസൃഷ്ടികൾ സ്മാരകത്വത്തെ അവലംബിക്കുന്നതും ഭരണാധികാരികളുടെ രാഷ്ട്രീയ ശക്തിയെ പ്രതീകവൽക്കരിക്കുന്നതും രാഷ്ട്രത്തിന്റെ സാമൂഹികവും സാംസ്കാരികവുമായ അവസ്ഥയെ വിളിച്ചോതുന്നതുമായിരുന്നു.

അതേസമയം യവന- റോമൻ വാസ്തുവിദ്യകൾ പൗരസംബന്ധിയായ ആദർശങ്ങളിൽ നിന്ന് പരിണമിച്ചുണ്ടായതാണ്, മതപരമായ വിശ്വാസങ്ങൾക്കും സാമ്രാജ്യത്വത്തിനും ഇവിടങ്ങളിലെ വാസ്തുവിദ്യകളിൽ അത്യധികം സ്വാധീനം ചെലുത്താൻ കഴിഞ്ഞില്ല.എന്നിരുന്നാലും ക്ഷേത്രങ്ങളും കൊട്ടാരങ്ങളും ഇവർ നിർമ്മിച്ചിരുന്നു. ഏതൻസിലെ പാർഥിനോൺ ക്ഷേത്രം ഇന്ന് പൗരാണിക ഗ്രീക്ക് വാസ്തുവിദ്യയുടെ മകുടോദാഹരണമായി വർത്തിക്കുന്നു.

വാസ്തുസംബന്ധിയായ കൃതികളും ലേഖനങ്ങളും പ്രാചീനകാലം മുതൽക്കേ എഴുതപ്പെട്ടിരുന്നു. ഇത്തരം പ്രമാണങ്ങൾ വാസ്തുനിർമ്മാണത്തിൽ പാലിക്കേണ്ട നിയമങ്ങളേയും പൊതു നിർദ്ദേശങ്ങളേയും ഉൾക്കൊള്ളുന്നവയായിരുന്നു. ക്രിസ്തുവിനുമുൻപ് ഒന്നാം നൂറ്റാണ്ടിൽ ജീവിച്ചിരുന്ന വിട്രൂവിയസ് എന്ന വാസ്തുശില്പിയുടെ സാമാന്യ നിയമങ്ങളുടെ സംഗ്രഹം ഇത്തരത്തിലൊന്നാണ്.

ചൈനയിലെ "കവോ ഗോങ് ജി", ഇന്ത്യയിലെ വാസ്തുശാസ്ത്രം തുടങ്ങിയവയാണ് വാസ്തുവിദ്യയെ സംബന്ധിക്കുന്ന ഏഷ്യൻ നിയമസംഹിതകൾ.
യൂറോപ്പിൽനിന്നും വിഭിന്നമായാണ് ഏഷ്യൻ വാസ്തുവിദ്യയുടെ വികാസം. ബുദ്ധ-ഹൈന്ദവ-ജൈന-സിഖ് നിർമ്മിതികളാണ് ഏഷ്യൻ വാസ്തുവിദ്യയുടെ മുഖമുദ്ര. ഇവ ഓരോന്നും വ്യത്യസ്തമായ പ്രത്യേകതകൾ പുലർത്തിയിരുന്നു. ബുദ്ധവാസ്തുവിദ്യയിൽ പ്രാദേശികമായ വ്യത്യാസങ്ങൾ പ്രകടമായിരുന്നു. അനേകം സ്തൂപങ്ങളും, പഗോഡകളും ഇവർ ഏഷ്യയൊട്ടാകെ നിർമിച്ചു. പുരാതന ഏഷ്യൻ നിർമ്മിതികളിൽ ഭൂരിഭാഗവും നൈസ്സർഗിക ഭൂപ്രകൃതിയോട് ഇണങ്ങും വിധം രൂപകല്പന ചെയ്തവയാണ്.

ഹൈന്ദവക്ഷേത്രങ്ങളുടെ വാസ്തുവിദ്യയെ രണ്ടായി തിരിക്കാം. ദ്രാവിഡശൈലി എന്നും ഉത്തരേന്ത്യൻ ശൈലി എന്നും. അലങ്കാരങ്ങൾക്കും കൊത്തുപണികൾക്കും ഹിന്ദുക്ഷേത്രങ്ങളിൽ വളരെ വലിയ സ്ഥാനം കല്പിച്ചിരുന്നു. ക്ഷേത്രഗോപുരങ്ങളും മറ്റും അലങ്കരിക്കുവാൻ ദേവീ ദേവന്മാർ, പക്ഷിമൃഗാദികൾ, മാനവർ, ദാനവർ തുടങ്ങിയ ശില്പങ്ങൾ ഉപയോഗിച്ചിരുന്നു. ആയതിനാൽ വാസ്തുവിദ്യയോടനുബന്ധിച്ചുതന്നെ ശില്പകലയും വികാസം പ്രാപിച്ചു. ഖജുരാഹോ, മധുര മീനാക്ഷി എന്നീ ക്ഷേത്രങ്ങളിലെ ശില്പങ്ങൾ ലോകപ്രശസ്തമാണ്. വാസ്തുശാസ്ത്രം അനുശാസിക്കുന്ന നിയമങ്ങൾ അനുസരിച്ചാണ് ഹൈന്ദവക്ഷേത്രങ്ങൾ നിർമ്മിക്കുന്നത്.

ക്രിസ്ത്വബ്ദം ഏഴാം നൂറ്റാണ്ടിലാണ് ഇസ്ലാമിക വാസ്തുവിദ്യയുടെ ഉദ്ഭവം. പ്രാചീന മദ്ധ്യപൂർവേഷ്യൻ വാസ്തുവിദ്യയുടേയും ബൈസാന്റൈൻ വാസ്തുവിദ്യയുടെയും മിശ്രരൂപമായിരുന്നു ആദ്യകാലങ്ങളിൽ ഇസ്ലാമിക വാസ്തുവിദ്യ. മതം വാസ്തുവിദ്യയെ വളരെയേറെ സ്വാധീനിച്ചിരുന്നു എന്ന് നിസ്സംശയം പറയാം. മദ്ധ്യപൂർവേഷ്യ, സ്പെയിൻ, ഉത്തര ആഫ്രിക്ക, ഇന്ത്യ എന്നിവിടങ്ങളിൽ എല്ലാം ഇസ്ലാമികവാസ്തുവിദ്യയുടെ പ്രൗഢിവിളിച്ചോതുന്ന നിർമ്മിതികൾ ധാരാളാമാണ്.

മദ്ധ്യകാലഘട്ടത്തിലെ വാസ്തുശില്പികളെ കുറിച്ചുള്ള വിവരങ്ങൾ വിരളമാണെങ്കിലും ഈ കാലഘട്ടത്തിലെ നിർമ്മിതികൾ അനേകമാണ്. മതപരമായ കെട്ടിടങ്ങളായിരുന്നു ഇവയിൽ അധികവും.

ക്രി.വ 1700കളിലാണ് യൂറോപ്പിൽ നവോത്ഥാനകാലഘട്ടം ആരംഭിക്കുന്നത്. വാസ്തുവിദ്യ യുടെ ചരിത്രത്തിലെ സുവർണ്ണനാളുകളായിരുന്നു ഇത്. ഫില്ലിപ്പോ ബ്രണൽസ്കി, ആൽബർട്ടി, മൈക്കളാഞ്ചലോ, ആന്ദ്രേയ പല്ലാഡിയൊ തുടങ്ങിയ പ്രശസ്ത വാസ്തുശില്പികൾ ഈ കാലഘട്ടത്തിലാണ് ജീവിച്ചിരുന്നത്. ശില്പി, വാസ്തുവിദ്വാൻ, യന്ത്രഞ്ജൻ എന്നിവരെ വേർത്തിരിക്കുന്ന ഒരു രേഖയും നവോത്ഥാനകാലത്ത് ഉണ്ടായിരുന്നില്ല.

പ്രമാണയോഗ്യമായ വാസ്തുവിദ്യയുടെ പുനരുത്ഥാനം ശാസ്ത്രവുമായ് സംജോജിച്ചായിരുന്നു എന്നത് മറ്റൊരു പ്രത്യേകത. അതുവരെ കെട്ടിടനിർമ്മാണത്തിന് അനുവർത്തിച്ചുപോന്നിരുന്ന അനുപാതങ്ങളിലും, കെട്ടിടങ്ങളുടെ ഘടനയിലും ഇത് പരിവർത്തനം സൃഷ്ടിച്ചു. സംരചനാശാസ്ത്ര സംബന്ധിയായ ഗണിതക്രിയകൾ കലാകാരന്മാർക്കുപോലും അറിയാമായിരുന്ന നവോത്ഥാനകാലത്ത് സൃഷ്ടിക്കപെട്ട ശില്പങ്ങളും ചിത്രങ്ങളും കെട്ടിടങ്ങളെപോലെതന്നെ പ്രശസ്തിയാർജ്ജിച്ചവയാണ്

ഇരുപതാം നൂറ്റാണ്ടിന്റെ ആരംഭകാലങ്ങളിൽ വാസ്തുവിദ്യാ സിദ്ധാന്തങ്ങളും ശാസ്ത്രസാങ്കേതികവിദ്യയും ഇടകലർന്നപ്പോഴാണ് ആധുനിക വാസ്തുവിദ്യ (Modern architecture) രൂപം കൊള്ളുന്നത്. രണ്ടാം ലോകമഹായുദ്ധത്തിനുശേഷമാണ് ആധുനിക വാസ്തുവിദ്യ കൂടുതൽ പ്രശസ്തിയാർജ്ജിച്ചത്. തുടർന്ന് 21ആം നൂറ്റാണ്ടിൽ നിർമ്മിക്കപെട്ട വ്യാപാര, സഹകരണ ആവശ്യങ്ങൾക്കായുള്ള പല മന്ദിരങ്ങളുടെയും നിർമ്മാണശൈലി ആധുനികരീതിയിലായിരുന്നു. കെട്ടിടങ്ങളുടെ ആകൃതിയിലെ ലാളിത്യവും ഘടനയെ അടിസ്ഥാനമാക്കിയുള്ള നിർമ്മിതികളുമാണ് ആധുനിക വാസ്തുവിദ്യ എന്ന വാസ്തുകലാപ്രസ്ഥാനത്തിന്റെ പ്രധാന മുഖമുദ്ര. എല്ലാറ്റിനും ഉപരിയായ വാസ്തുവിദ്യാ പ്രസ്ഥാനമായും ആധുനിക വാസ്തുവിദ്യയെ കണക്കാക്കുന്നു. ആധുനിക വാസ്തുവിദ്യയുടെ നിർവചനവും വ്യാപ്തിയും ദേശവ്യാപകമായി വ്യത്യാസപ്പെടുന്ന ഒന്നാണ്.

1980-കളോടെ കെട്ടിട നിർമ്മാണത്തിലെ സങ്കീർണ്ണത വർധിക്കുകയും(ഘടനാ വ്യവസ്ഥ, ഊർജ്ജോപയോഗം, സേവനങ്ങൾ തുടങ്ങിയവയിൽ) വാസ്തുവിദ്യ എന്നത് വിവിധ ശാസ്ത്രശാഖകളുമായ് അഭേദ്യം ബന്ധപ്പെട്ടിരിക്കുന്ന ഒന്നായി തീരുകയും ചെയ്തു. വലിയ കെട്ടിടങ്ങളുടെ രൂപകല്പനയ്ക്ക് മുന്നോടിയായ പ്രക്രിയകൾ അതീവ സങ്കീർണമാകുകയും കൂടാതെ, ഈട്, സുസ്ഥിരത, ഗുണം, നിർമ്മാണ ചിലവ്, പ്രാദേശിക കെട്ടിട നിർമ്മാണ നിയമങ്ങൾ തുടങ്ങിയ വസ്തുതകളെ കുറിച്ചുള്ള പഠനവും അനിവാര്യമായ് തീർന്നു. ഒരു വലിയ നിർമ്മിതി ഒരു വ്യക്തിയുടെ എന്നതിൽനിന്നും ഒരുകൂട്ടം ആളുകളുടെ പ്രവർത്തനഫലമായ് രൂപംകൊള്ളുന്നതായ് മാറി.

വാസ്തുവിദ്യയെ സംബന്ധിച്ചിടത്തോളം പാരിസ്ഥിതികമായുള്ള സുസ്ഥിരത ഒരു പ്രധാന വിഷയമായിരുന്നു. ഹരിത മേൽക്കൂരകൾ, പരിസ്ഥിതിക്ക് അധികം ആഘാതം സൃഷ്ടിക്കാത്ത നിർമ്മാണ സാമഗ്രികൾ, കെട്ടിടത്തിന്റെ ഊർജ്ജോപഭോഗ സാധ്യതകൾ തുടങ്ങിയവ കൂടുതൽ ആളുകളുടെ ശ്രദ്ധയാകർഷിച്ചു. വാസ്തുകലാ വിദ്യാലയങ്ങളിലും ഈ ചിന്താധാര പരിസ്ഥിതിയോടിണങ്ങിയ വാസ്തുസൃഷ്ടികളിൽ കൂടുതൽ ശ്രദ്ധ കേന്ദ്രീകരിക്കുവാൻ കാരണമായി. സുസ്ഥിര വാസ്തുവിദ്യ എന്ന ആശയത്തിന് ഫ്രാങ്ക് ലോയ്ഡ് റൈറ്റാണ് വഴിയൊരുക്കിയത്.





</doc>
<doc id="146135" url="https://ml.wikipedia.org/wiki?curid=146135" title="ക്രിസ്തുമതം കേരളത്തിൽ">
ക്രിസ്തുമതം കേരളത്തിൽ

ക്രിസ്തുസന്ദേശം കേരളത്തിൽ ആദ്യമെത്തിയത് പന്ത്രണ്ട് അപ്പസ്തോലന്മാരിൽ ഒരുവനായിരുന്ന തോമാശ്ലീഹ വഴിയാണെന്ന വിശ്വാസം പ്രബലമാണ്. അതനുസരിച്ച് പൊതുവർഷം 52-ൽ കേരളത്തിലെത്തിയ അദ്ദേഹം ഇവിടെ ദേവാലയങ്ങൾ സ്ഥാപിച്ചതായും വിശ്വസിക്കപ്പെടുന്നു

എ ഡി 52 ൽ തോമാശ്ലീഹാ ഭാരതത്തിൽ എത്തിയപ്പോൾ പാലയൂരിൽ 32 കുടുംബങ്ങൾക്ക് മാമോദീസ നൽകിയിരുന്നു .ക്രിസ്തു മതം സ്വീകരിച്ചവരിൽ ഏറ്റവും പ്രമുഖർ ആയിരുന്നത് കള്ളി ,കാളികാവ് ,ശങ്കപുരി ,പകലോമറ്റം എന്നീ നാല് ഇല്ലക്കാർ ആയിരുന്നു.പാലയൂരിൽ നിന്നും എതിർപ്പുകൾ നേരിട്ടപ്പോൾ അവിടെ നിന്നും പുറപ്പെട്ടു ഏറ്റുമാനൂർ പ്രദേശത്തു കൂടി സഞ്ചരിച്ചു കുറവിലങ്ങാട് കാളി കാവിൽ എത്തിച്ചേർന്നു.ഇവരോടൊപ്പം കടപ്പൂർ അഞ്ചുവീടർ എന്നാ കുടുംബക്കാരും തമ്മിൽ നാട്ടിൽ നിന്നും എത്തിയതോടെ ആണ് A D 105 ൽ കുറുവിലങ്ങാട്ടു ക്ര്യസ്തവ സമൂഹം ആരംഭിക്കുന്നത്.ഗവർമെന്റിന്റെ സർവേ റെക്കോർഡുകൾ അനുസരിച്ചു 175-)o ലക്കം സർവേ 512/ പകലോമറ്റം പുരയിടം ,175-)o ലക്കം 469/ 5 ,6 പള്ളിക്കൽ പുരയിടം ,183 ,184 ലക്കം 468/ 15,16 കാവുങ്കൽ പുരയിടം ഇവയ്ക്കു സമീപം ശങ്കുപുരി എന്നാണ് കാണുന്നത്.ഇവരോടൊപ്പം മൈലാപൂരിൽ നിന്നും വന്ന വലിയ വീട്, കത്തടത്തു , ചെമ്പുകുളം, മഞ്ചേരി ,പുതുശ്ശേരി എന്നീ കടപ്പൂർ അഞ്ചുവീടരും കാളികാവിലും കടപ്പൂരും പരിസര പ്രദേശങ്ങളിലും കുടിയേറി പാർത്തു.പകലോമറ്റം കേന്ദ്രം ആക്കി ആയിരുന്നു ഇവരുടെ പ്രധാന ആരാധനാ ജീവിതം. AD 335 ൽ പരിശുദ്ധ ദ്യവമാതാവിന്റെ ദർശനം ലഭിച്ചതോടെ ആണ് കുറുവിലങ്ങാട്ടു എപ്പോൾ സ്ഥിതി ചെയ്യുന്ന ദേവാലയം കേന്ദ്രീകരിച്ചു ആരാധനാ സമൂഹം വളരാൻ ആരംഭിച്ചത്. 

. പിൽക്കാലങ്ങളിലും നിരവധി ക്രിസ്തീയ വേദപ്രചാരകർ കേരളത്തിലെത്തി മതപ്രചരണം നടത്തുകയും അനേകർ ക്രിസ്തുമതം സ്വീകരിക്കുകയും ചെയ്തു. വിദേശത്തുനിന്ന് ക്രിസ്തുമതവിശ്വാസികൾ ഇവിടേയ്ക്ക് കുടിയേറിയതിന് ചരിത്രരേഖകൾ ഉണ്ട്. കേരളത്തിലെ ആദ്യകാല ക്രിസ്ത്യാനികളായ ഇവരെ നസ്രാണികൾ അഥവാ സുറിയാനി ക്രിസ്ത്യാനികൾ അഥവാ മാർത്തോമാ ക്രിസ്ത്യാനികൾ എന്ന് പൊതുവെ അറിയപ്പെട്ടിരുന്നു. കേരളത്തിലെ ഈ ആദ്യകാല ക്രൈസ്തവ സമൂഹം പൗരസ്ത്യ സുറിയാനിഭാഷയും പാരമ്പര്യങ്ങളുമുള്ളവരായിരുന്നു. വാസ്കോ ഡ ഗാമ 1498-ൽ കേരളത്തിലെത്തുന്നതു വരെ ഇവർ പൊതുവേ ഏകയോഗക്ഷേമരായി കഴിയുകയായിരുന്നു. പോർട്ടുഗീസുകാർ ലത്തീൻ ആരാധനാക്രമങ്ങളും ഭാഷയും അടിച്ചേൽ‍പ്പിക്കാൻ ശ്രമിച്ചപ്പോൾ എതിർത്ത സുറിയാനി ക്രിസ്ത്യാനികൾ തന്നെ പിന്നീട് രണ്ടു ചേരിയായി തിരിഞ്ഞു. 1503-ലാണ്‌ ഇന്ത്യയിലെ ആദ്യത്തെ ലത്തീൻ കത്തോലിക്ക പള്ളി പണിതത്

നവീകരണത്തെ തുടർന്ന് കത്തോലിക്കാ സഭയിൽ നിന്ന് വേർപെട്ട് യൂറോപ്പിൽ രൂപം കൊണ്ട പ്രൊട്ടസ്റ്റൻറ് പ്രസ്ഥാനങ്ങളിലെ മിഷണറിമാർ ക്രമേണ കേരളത്തിലുമെത്തി പ്രൊട്ടസ്റ്റൻറ് വിശ്വാസം പ്രചരിപ്പിച്ചു. കേരളത്തിന്റെ സാംസ്കാരികവും സാമൂഹികവുമായ വളർച്ചയ്ക്ക് മിഷണറിമാർ നൽകിയ സംഭാവനകൾ നിരവധിയാണ്. അവർ സ്ഥാപിച്ച അനേക വിദ്യാലയങ്ങളും ആതുരാലയങ്ങളും ഇന്നും കേരളത്തിൽ നിലനിൽക്കുന്നുണ്ട്. കേരളത്തിൽ അന്ന് നില നിന്നിരുന്ന ജാതിവ്യവസ്ഥയുടെയും തൊട്ടുകൂടായ്മയുടെയും ദുരിതം അനുഭവിച്ചിരുന്ന അനേകർ ക്രിസ്തുമതം സ്വീകരിച്ചു. അവർണ്ണ സമുദായങ്ങളിൽനിന്ന് ക്രിസ്തുമതം സ്വീകരിച്ചവർ പരിവർത്തിത ക്രൈസ്തവർ എന്ന് അറിയപ്പെടുന്നു.

ക്രിസ്തുവർഷം 52-ൽ ക്രിസ്തുവിന്റെ പന്ത്രണ്ട് അപ്പസ്തൊലന്മാരിലൊരുവനായ തോമാശ്ലീഹാ കേരളത്തിലെത്തിയെന്ന് പരക്കെ വിശ്വാസമുണ്ട്. മലബാറിലെ മുസ്സിരിസ്സിലാണു (കൊടുങ്ങല്ലൂർ) അദ്ദേഹം കപ്പലിറങ്ങിയതായി പറയപ്പെടുന്നത്. തെക്കെ ഇൻഡ്യയിൽ സ്ഥിതി ചെയ്യുന്ന മലബാർ ‍ഇന്നത്തെ കേരളത്തെക്കാൾ വലുതും കേരളത്തിൻറെ വടക്കുഭാഗത്തു ഇന്നു മലബാർ എന്ന വിശേഷിക്കപ്പെടുന്ന ഭൂവിഭാഗത്തിൽ നിന്ന് വ്യത്യസ്തവുമായിരുന്നു. 

ക്രിസ്തുവർഷം ആരംഭിക്കുന്നതിനു മുമ്പേ മധ്യപൂർവ്വ രാജ്യങ്ങളുമായി വാണിജ്യബന്ധം സ്ഥാപിച്ചതിൽ ഖ്യാതി നേടിയിരുന്നു മലബാർ. മലബാറിൻറെ തീരപ്രദേശങ്ങളിൽ ജൂത കോളനികളുണ്ടായിരുന്നു. ഇസ്ലാം മതത്തിൻറെ ആവിർഭാവത്തിനു മുമ്പ് വരെ ഇവരുടെ വാണിജ്യഭാഷ, യേശു സംസാരിച്ചിരുന്ന 'അറമായ' ഭാഷ ആയിരുന്നു. 

മുസ്സരിസ്സ്(കൊടുങ്ങല്ലൂർ), പാലയൂർ(ചാവക്കാട്), കൊക്കമംഗലം, പരവൂർ(കോട്ടക്കാവ്), നിരണം, കൊല്ലം, നിലയ്ക്കൽ ‍(ചായൽ) തുടങ്ങിയ സ്ഥലങ്ങളിൽ തോമാശ്ലീഹാ സുവിശേഷ പ്രചരണം നടത്തിയതിന്റെ ഫലമായി രൂപമെടുത്തതായി കരുതപ്പെടുന്ന വിശ്വാസിസമൂഹങ്ങളുടെ പിന്മുറക്കാരാണ് തങ്ങളെന്നാണ് കേരളത്തിലെ ക്രിസ്ത്യാനികളുടെ പരമ്പരാഗതവിശ്വാസം. ഒടുവിൽ പ്രവർത്തിച്ച സ്ഥലമായ തമിഴ്നാട്ടിലെ മൈലപ്പൂരിൽ വച്ച് ക്രിസ്തുവർഷം 72-ൽ അദ്ദേഹം രക്തസാക്ഷിയായി എന്നതും ഈ വിശ്വാസത്തിന്റെ ഭാഗമാണ്. തോമാശ്ലീഹയുടേതായി കരുതപ്പെടുന്ന കബറിടം മൈലാപ്പൂരിൽ ഇപ്പോഴുണ്ടെങ്കിലും അവിടുത്തെ ഭൗതികാവശിഷ്ടം സിറിയയിലെ എഡേസായിലേയ്ക്കും അവിടെ നിന്നും ഇറ്റലിയിലെ ഓർത്തൊണയിലേക്കും കൊണ്ടു പോയതായി വിശ്വസിക്കപ്പെടുന്നു. തോമാശ്ലീഹാ സ്ഥാപിച്ചതായി വിശ്വസിക്കപ്പെടുന്ന പള്ളികൾ ഏഴരപ്പള്ളികൾ എന്നറിയപ്പെടുന്നു.

കേരളത്തിലെ മുഖ്യധാരക്രൈസ്തവ സഭകൾ പ്രധാനമായും അഞ്ച് വിഭാഗങ്ങളിൽ പെടുന്നു.

റോമിലെ മാർപ്പാപ്പ പരമാധ്യക്ഷനായ കത്തോലിക്കാ സഭയുടെ മൂന്ന് വ്യക്തിസഭകൾ കേരളത്തിൽ പ്രവർത്തിക്കുന്നു.



ഓറിയന്റൽ ഓർത്തഡോക്സ് സഭാകുടുംബത്തിൽ ഉൾപ്പെടുന്ന രണ്ട് സഭകൾ കേരളത്തിലുണ്ട്
1912 വരെ ഈ സഭകൾ ഒന്നായി നിലനിന്നിരുന്നു. 1912-ൽ ഉണ്ടായ ഭിന്നിപ്പിൽ അന്നത്തെ മലങ്കര മെത്രാപ്പോലീത്തയായിരുന്ന വട്ടശ്ശേരിൽ മാർ ദിവാന്നാസ്യോസിനെ അനുകൂലിച്ചവർ 'മെത്രാൻ കക്ഷി' എന്നും അന്ത്യോഖ്യയിലെ പാത്രിയാർക്കീസ് ബാവയെ അനുകൂലിച്ചവർ 'ബാവാ കക്ഷി' എന്ന പേരിലും അറിയപ്പെട്ടു. ഇവരെ യഥാക്രമം 'കാതോലിക്കോസ് കക്ഷി' എന്നും 'പാത്രിയാർക്കീസ് കക്ഷി' എന്നും വിവക്ഷിച്ചിരുന്നു. 1958-ൽ ഇരു വിഭാഗങ്ങളും വീണ്ടും ഒന്നായെങ്കിലും 1975 വരേയെ ഈ ഐക്യം നീണ്ട് നിന്നുള്ളൂ. ഇപ്പോൾ ഇവരിൽ ആദ്യവിഭാഗം മലങ്കര ഓർത്തഡോക്സ് സുറിയാനി സഭ എന്ന പേരിൽ സ്വതന്ത്ര സഭയായും മറുവിഭാഗം യാക്കോബായ സുറിയാനി ക്രിസ്ത്യാനി സഭ എന്ന പേരിൽ ഇന്ത്യയിലെ പ്രാദേശിക തലവനു കീഴിൽ സുറിയാനി ഓർത്തഡോക്സ് സഭയുടെ അവിഭാജ്യ ഘടകമായും നിലകൊള്ളുന്നു.


കത്തോലിക്കാ-ഓർത്തഡോക്സ്-പൗരസ്ത്യ സഭകളിൽ പെടാത്ത സഭകളെ പ്രൊട്ടസ്റ്റൻറ് വിഭാഗത്തിലാണ് പൊതുവേ പെടുത്തിയിരിക്കുന്നത്.


മുഖ്യധാര ക്രൈസ്തവസഭകളിൽ പെടാത്ത ക്രിസ്തീയ വിഭാഗങ്ങളും കേരളത്തിലുണ്ട്.


</doc>
<doc id="146139" url="https://ml.wikipedia.org/wiki?curid=146139" title="മണലൂർ നിയമസഭാമണ്ഡലം">
മണലൂർ നിയമസഭാമണ്ഡലം

തൃശ്ശൂർ ജില്ലയിലെ തൃശ്ശൂർ താലൂക്കിലെ അരിമ്പൂർ, മണലൂർ എന്നീ ഗ്രാമപഞ്ചായത്തുകളും തലപ്പിള്ളി താലൂക്കിലെ ചൂണ്ടൽ, കണ്ടാണശ്ശേരി എന്നീ ഗ്രാമപഞ്ചായത്തുകളും ചാവക്കാട് താലൂക്കിലെ എളവള്ളി, മുല്ലശ്ശേരി, വാടാനപ്പള്ളി, പാവറട്ടി, ഗുരുവായൂർ നഗരസഭയിലെ പഴയ തൈക്കാട് ഗ്രാമപഞ്ചായത്ത്, വെങ്കിടങ്ങ് എന്നീ ഗ്രാമപഞ്ചായത്തുകളും ഉൾക്കൊള്ളുന്ന നിയമസഭാമണ്ഡലമാണ് മണലൂർ നിയമസഭാമണ്ഡലം. . 


</doc>
<doc id="146141" url="https://ml.wikipedia.org/wiki?curid=146141" title="ആലപ്പുഴ നിയമസഭാമണ്ഡലം">
ആലപ്പുഴ നിയമസഭാമണ്ഡലം

കേരളത്തിലെ ആലപ്പുഴ ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് ആലപ്പുഴ നിയമസഭാമണ്ഡലം. അമ്പലപ്പുഴ താലൂക്കിൽ ഉൾപ്പെടുന്ന ആലപ്പുഴ മുനിസിപ്പാലിറ്റിയിലെ 1 മുതൽ 19 വരേയും 45 മുതൽ 50 വരേയും വാർഡുകൾ; കൂടാതെ ആര്യാട്, മണ്ണഞ്ചേരി, മാരാരിക്കുളം തെക്ക്, എന്നീ പഞ്ചായത്തുകളും; ചേർത്തല താലൂക്കിലെ മാരാരിക്കുളം വടക്ക് പഞ്ചായത്തും ഉൾപ്പെടുന്ന ഒരു നിയമസഭാമണ്ഡലമാണ്.. 


</doc>
<doc id="146143" url="https://ml.wikipedia.org/wiki?curid=146143" title="ഒല്ലൂർ നിയമസഭാമണ്ഡലം">
ഒല്ലൂർ നിയമസഭാമണ്ഡലം

തൃശ്ശൂർ ജില്ലയിലെ തൃശ്ശൂർ താലൂക്കിലെ മാടക്കത്തറ, നടത്തറ, പാണഞ്ചേരി എന്നീ ഗ്രാമപഞ്ചായത്തുകളും തൃശ്ശൂർ കോർപ്പറേഷനിലെ 12, 13, 23 മുതൽ 31, 40 മുതൽ 42 വരെ വാർഡുകളും ഉൾക്കൊള്ളുന്ന നിയമസഭാമണ്ഡലമാണ് ഒല്ലൂർ നിയമസഭാമണ്ഡലം. 


</doc>
<doc id="146146" url="https://ml.wikipedia.org/wiki?curid=146146" title="തൃശ്ശൂർ നിയമസഭാമണ്ഡലം">
തൃശ്ശൂർ നിയമസഭാമണ്ഡലം

തൃശ്ശൂർ ജില്ലയിലെ തൃശ്ശൂർ നഗരസഭയിലെ 1 മുതൽ 11 വരെ, 14 മുതൽ 22 വരെ, 32 മുതൽ 39 വരെ & 43 മുതൽ 50 വരെ എന്നീ വാർഡുകൾ ഉൾക്കൊള്ളുന്ന നിയമസഭാമണ്ഡലമാണ് തൃശ്ശൂർ നിയമസഭാമണ്ഡലം. 


</doc>
<doc id="146148" url="https://ml.wikipedia.org/wiki?curid=146148" title="മിനിഗൺ">
മിനിഗൺ

അമേരിക്കയിലാണ് മിനിഗൺ നിർമ്മിച്ചുതുടങ്ങിയത് മെഷീൻഗൺ ഗണത്തിൽപ്പെടുന്ന ഒരു തോക്കാണ് മിനിഗൺ. ലോകത്തിൽ ഏറ്റവും വേഗത്തിൽ വെടിയുതിർക്കുന്ന തോക്കാണിത്. മിനിറ്റിൽ 2000 റൗണ്ട് മുതൽ 6000 റൗണ്ട് വരെ വെടിയുണ്ടകളുഠിർക്കാൻ മിനിഗണ്ണിന് കഴിയും.30
kg ഭാരം ഇതിനുണ്ടാകും.ഒരു കിലോമീറ്റർ ദൂരത്തേക്ക് വരെ വെടിയുതിർക്കാൻ ഇതിനുകഴിയും.1962 മുതലാണ് ഇത് ഉപയോഗിച്ച് തുടങ്ങിയത്



</doc>
<doc id="146149" url="https://ml.wikipedia.org/wiki?curid=146149" title="അമ്പലപ്പുഴ നിയമസഭാമണ്ഡലം">
അമ്പലപ്പുഴ നിയമസഭാമണ്ഡലം

കേരളത്തിലെ ആലപ്പുഴ ജില്ലയിലെ ഒരു നിയമസഭാമണ്ഡലമാണ് അമ്പലപ്പുഴ നിയമസഭാമണ്ഡലം. അമ്പലപ്പുഴ താലൂക്കിൽ; ആലപ്പുഴ മുനിസിപ്പാലിറ്റിയുടെ 20 മുതൽ 44 വരെ വാർഡുകളും; അമ്പലപ്പുഴ വടക്ക്, അമ്പലപ്പുഴ തെക്ക്, പുന്നപ്ര തെക്ക്, പുന്നപ്ര വടക്ക്, പുറക്കാട് എന്നീ പഞ്ചായത്തുകൾ ചേർന്ന ഒരു മണ്ഡലമാണ് അമ്പലപ്പുഴ നിയോജകമണ്ഡലം.


</doc>
<doc id="146151" url="https://ml.wikipedia.org/wiki?curid=146151" title="നാട്ടിക നിയമസഭാമണ്ഡലം">
നാട്ടിക നിയമസഭാമണ്ഡലം

തൃശ്ശൂർ ജില്ലയിലെ തൃശ്ശൂർ താലൂക്കിലെ അന്തിക്കാട്, അവിണിശ്ശേരി, ചാഴൂർ ചേർപ്പ്, പാറളം, താന്ന്യം എന്നീ ഗ്രാമപഞ്ചായത്തുകളും ചാവക്കാട് താലൂക്കിലെ നാട്ടിക, വല്ലപ്പാട്, തളിക്കുളം എന്നീ ഗ്രാമപഞ്ചായത്തുകളും ഉൾക്കൊള്ളുന്ന നിയമസഭാമണ്ഡലമാണ് നാട്ടിക നിയമസഭാമണ്ഡലം. 

2011 മുതൽ പട്ടിക ജാതി സംവരണ മണ്ഡലമാണ്.


</doc>
<doc id="146153" url="https://ml.wikipedia.org/wiki?curid=146153" title="കയ്പമംഗലം നിയമസഭാമണ്ഡലം">
കയ്പമംഗലം നിയമസഭാമണ്ഡലം

തൃശ്ശൂർ ജില്ലയിലെ കൊടുങ്ങല്ലൂർ താലൂക്കിലെ എടവിലങ്ങ്, എടത്തിരുത്തി, എറിയാട് കൈപ്പമംഗലം, മതിലകം, പെരിഞ്ഞനം, ശ്രീനാരായണപുരം എന്നീ ഗ്രാമപഞ്ചായത്തുകൾ ഉൾക്കൊള്ളുന്ന നിയമസഭാമണ്ഡലമാണ് കയ്പമംഗലം നിയമസഭാമണ്ഡലം. 2008-ലെ നിയമസഭാ പുനർനിർണ്ണയത്തോടെയാണ് ഈ നിയമസഭാമണ്ഡലം നിലവിൽ വന്നത്.



</doc>
<doc id="146155" url="https://ml.wikipedia.org/wiki?curid=146155" title="കുട്ടനാട് നിയമസഭാമണ്ഡലം">
കുട്ടനാട് നിയമസഭാമണ്ഡലം

കേരളത്തിലെ ആലപ്പുഴ ജില്ലയിൽ സ്ഥിതി ചെയ്യുന്ന ഒരു നിയമസഭാമണ്ഡലമാണ് കുട്ടനാട് നിയമസഭാമണ്ഡലം. കുട്ടനാട് താലൂക്കിൽ ഉൾപ്പെടുന്ന ചമ്പക്കുളം, എടത്വാ, കൈനകരി, കാവാലം, മുട്ടാർ, നെടുമുടി, നീലംപേരൂർ, പുളിങ്കുന്ന്, രാമങ്കരി, തകഴി, തലവടി, വെളിയനാട് എന്നീ പഞ്ചായത്തുകളും, കാർത്തികപ്പള്ളി താലൂക്കിലെ വീയപുരംപഞ്ചായത്തും ചേർന്നതാണ് കുട്ടനാട് നിയമസഭാമണ്ഡലം.. 


</doc>
<doc id="146157" url="https://ml.wikipedia.org/wiki?curid=146157" title="എഡ്വേഡ് ഡേവി">
എഡ്വേഡ് ഡേവി

ബ്രിട്ടീഷ് ഭിഷഗ്വരനും രസതന്ത്രജ്ഞനുമാണ് എഡ്വേഡ് ഡേവി. വിദ്യുത്കാന്തിക ആവർത്തനിയുടെ കണ്ടുപിടിത്തമാണ് ഇദ്ദേഹത്തെ പ്രശസ്തനാക്കിയത്. 

ഇംഗ്ലണ്ടിലെ ഡെവൺ ഷെയറിലെ ഓട്ടെറിയിൽ 1806 ജൂൺ 16-നു ജനിച്ചു. 1836-ലാണ് ഇദ്ദേഹം വിദ്യുത്കാന്തിക ആവർത്തനിയുടെ കണ്ടുപിടിത്തം നടത്തിയത്. ടെലിഗ്രാഫ് സംവിധാനത്തിലെ വിദ്യുത് സിഗ്നലുകളെ ഒരു റിലേ-പരിപഥം ഉപയോഗിച്ച് പ്രവർധിതമാക്കാൻ ഉതകുന്ന ക്രമീകരണമായിരുന്നു ഇത്. 1838-ൽ ഇദ്ദേഹം വിദ്യുത്-രാസിക ടെലിഗ്രാഫ് കണ്ടുപിടിക്കുകയും അതിനുള്ള ബൗദ്ധികാവകാശം സ്വായത്തമാക്കുകയും ചെയ്തു. 1839 മുതൽ ഓസ്ട്രേലിയയിൽ സ്ഥിരവാസം ഉറപ്പിച്ചു. ഭിഷഗ്വര വൃത്തിക്കു പുറമേ എഡിറ്റർ‍, കർഷകൻ‍, ഫാക്റ്ററി മാനേജർ എന്നീ നിലകളിലും സേവനമർപ്പിച്ചിട്ടുണ്ട്. ഇദ്ദേഹം രചിച്ച "എക്സ്പെരിമെന്റൽ ഗൈഡ് റ്റു കെമിസ്ട്രി" (1836) എന്ന ഗ്രന്ഥം രസതന്ത്ര ശാഖയ്ക്ക് മുതൽക്കൂട്ടാണ്. 1885 ജനുവരി 26-ന് ക്യൂൻസ്ലൻഡിലെ മസ്ബറിയിൽ നിര്യാതനായി. 


</doc>
<doc id="146158" url="https://ml.wikipedia.org/wiki?curid=146158" title="ഇരിങ്ങാലക്കുട നിയമസഭാമണ്ഡലം">
ഇരിങ്ങാലക്കുട നിയമസഭാമണ്ഡലം

തൃശ്ശൂർ ജില്ലയിലെ ഇരിങ്ങാലക്കുട നഗരസഭയും മുകുന്ദപുരം താലൂക്കിലെ ആളൂർ, കാറളം, കാട്ടൂർ മുരിയാട്, പടിയൂർ, പൂമംഗലം, വേളൂക്കര എന്നീ ഗ്രാമപഞ്ചായത്തുകൾ ഉൾക്കൊള്ളുന്ന നിയമസഭാമണ്ഡലമാണ് ഇരിങ്ങാലക്കുട നിയമസഭാമണ്ഡലം.



</doc>
<doc id="146161" url="https://ml.wikipedia.org/wiki?curid=146161" title="ലാൽ‌സിംഗ് ഹസാരിസിംഹ് അജ്‌വാനി">
ലാൽ‌സിംഗ് ഹസാരിസിംഹ് അജ്‌വാനി

സിന്ധി സാഹിത്യകാരനായിരുന്നു ലാൽ‌സിംഗ് ഹസാരിസിംഹ് അജ്‌വാനി. 1899-ൽ സിന്ധിലെ ഹൈദരാബാദിൽ ജനിച്ചു. വിദ്യാഭ്യാസം ഹൈദരാബാദിലും മുംബൈയിലുമായി നിർവഹിച്ചു. ബാന്ദ്ര (ബോംബേ) നാഷനൽ കോളജിന്റെ പ്രിൻസിപ്പലായി സേവനമനുഷ്ഠിച്ചിട്ടുള്ള എൽ.എച്ച്. അജ്വാനി, കേന്ദ്രസാഹിത്യ അക്കാദമിയിൽ സിന്ധി ഉപദേശകസമിതി അംഗവും കൺവീനറും ആയിരുന്നു. സാഹിത്യഅക്കാദമി പ്രസിദ്ധീകരിക്കുന്ന "ഭാരതീയ സാഹിത്യചരിത്രങ്ങൾ" എന്ന ഇംഗ്ലീഷ് ഗ്രന്ഥപരമ്പരയിൽ സിന്ധി സാഹിത്യചരിത്രം രചിച്ചിട്ടുള്ളത് അജ്വാനിയാണ്. കവിയും നിരൂപകനുമായ ഇദ്ദേഹം സ്വന്തം കൃതികൾകൂടി ഉൾക്കൊള്ളുന്ന "നവദൌർ" എന്ന കാവ്യസമാഹാരം, "വിചാർ" എന്ന ഉപന്യാസസമാഹാരം എന്നിവയ്ക്കു പുറമേ സിന്ധിയിലും ഇംഗ്ലീഷിലും അനവധി ഗ്രന്ഥങ്ങൾ പ്രസാധനം ചെയ്തിട്ടുണ്ട്.


</doc>
<doc id="146162" url="https://ml.wikipedia.org/wiki?curid=146162" title="ഹരിപ്പാട് നിയമസഭാമണ്ഡലം">
ഹരിപ്പാട് നിയമസഭാമണ്ഡലം

കേരളത്തിലെ ആലപ്പുഴ ജില്ലയിലെ ഒരു നിയമസഭാമണ്ഡലമാണ് ഹരിപ്പാട് നിയമസഭാമണ്ഡലം. കാർത്തികപ്പള്ളി താലൂക്കിൽ ഉൾപ്പെടുന്ന ആറാട്ടുപുഴ, ചേപ്പാട്, ചെറുതന, ചിങ്ങോലി, ഹരിപ്പാട്, കാർത്തികപ്പള്ളി, കരുവാറ്റ, കുമാരപുരം, മുതുകുളം, പള്ളിപ്പാട്, തൃക്കുന്നപ്പുഴ എന്നീപഞ്ചായത്തുകൾ ചേർന്നതാണ് ഹരിപ്പാട് നിയമസഭാമണ്ഡലം.


</doc>
<doc id="146163" url="https://ml.wikipedia.org/wiki?curid=146163" title="പുതുക്കാട് നിയമസഭാമണ്ഡലം">
പുതുക്കാട് നിയമസഭാമണ്ഡലം

തൃശ്ശൂർ ജില്ലയിലെ മുകുന്ദപുരം താലൂക്കിലെ അളഗപ്പനഗർ, മറ്റത്തൂർ, നെന്മണിക്കര, പറപ്പൂക്കര, പുതുക്കാട്, വരന്തരപ്പിള്ളി, തൃക്കൂർ എന്നീ ഗ്രാമപഞ്ചായത്തുകളും തൃശ്ശൂർ താലൂക്കിലെ വല്ലച്ചിറ ഗ്രാമപഞ്ചായത്തും ഉൾക്കൊള്ളുന്ന നിയമസഭാമണ്ഡലമാണ് പുതുക്കാട് നിയമസഭാമണ്ഡലം. 2008-ലെ നിയമസഭാ പുനർനിർണ്ണയത്തോടെയാണ് ഈ നിയമസഭാമണ്ഡലം നിലവിൽ വന്നത്.


</doc>
<doc id="146165" url="https://ml.wikipedia.org/wiki?curid=146165" title="ചാലക്കുടി നിയമസഭാമണ്ഡലം">
ചാലക്കുടി നിയമസഭാമണ്ഡലം

തൃശ്ശൂർ ജില്ലയിലെ ചാലക്കുടി നഗരസഭയും മുകുന്ദപുരം താലൂക്കിലെ അതിരപ്പിള്ളി, കാടുകുറ്റി, കൊടകര കോടശ്ശേരി, കൊരട്ടി, മേലൂർ, പരിയാരം എന്നീ ഗ്രാമപഞ്ചായത്തുകളും ഉൾക്കൊള്ളുന്ന നിയമസഭാമണ്ഡലമാണ് ചാലക്കുടി നിയമസഭാമണ്ഡലം. 




</doc>
<doc id="146167" url="https://ml.wikipedia.org/wiki?curid=146167" title="കൊടുങ്ങല്ലൂർ നിയമസഭാമണ്ഡലം">
കൊടുങ്ങല്ലൂർ നിയമസഭാമണ്ഡലം

തൃശ്ശൂർ ജില്ലയിലെ നിയമസഭാമണ്ഡലമാണ് കൊടുങ്ങല്ലൂർ നിയമസഭാമണ്ഡലം 

കൊടുങ്ങല്ലൂർ നഗരസഭയും 2008-ൽ റദ്ദായ മാള നിയമസഭാമണ്ഡലത്തിന്റെ ഭാഗമായിരുന്ന കൊടുങ്ങല്ലൂർ താലൂക്കിലെ പൊയ്യ ,മുകുന്ദപുരം താലൂക്കിലെ അന്നമനട, കുഴൂർ, മാള പുത്തൻചിറ, വെള്ളാങ്ങല്ലൂർ എന്നീ ഗ്രാമപഞ്ചായത്തുകളും ഉൾക്കൊള്ളുന്നതാണ് ഇപ്പോഴത്തെ കൊടുങ്ങല്ലൂർ നിയമസഭാമണ്ഡലം.



</doc>
<doc id="146170" url="https://ml.wikipedia.org/wiki?curid=146170" title="കായംകുളം നിയമസഭാമണ്ഡലം">
കായംകുളം നിയമസഭാമണ്ഡലം

കേരളത്തിലെ ആലപ്പുഴ ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് കായംകുളം നിയമസഭാമണ്ഡലം. കായംകുളം മുനിസിപ്പാലിറ്റി, കാർത്തികപ്പള്ളീ താലൂക്കിലെ ദേവികുളങ്ങര, കണ്ടല്ലൂർ, കൃഷ്ണപുരം, പത്തിയൂർ എന്നീ പഞ്ചായത്തുകളും; മവേലിക്കര താലൂക്കിൽ ഉൾപ്പെടുന്ന ഭരണിക്കാവ്, ചെട്ടികുളങ്ങര എന്നീ പഞ്ചായത്തുകളും ഉൾപ്പെടുന്നതാണ് കായംകുളം നിയമസഭാമണ്ഡലം.. 


</doc>
<doc id="146172" url="https://ml.wikipedia.org/wiki?curid=146172" title="മാവേലിക്കര നിയമസഭാമണ്ഡലം">
മാവേലിക്കര നിയമസഭാമണ്ഡലം

കേരളത്തിലെ ആലപ്പുഴ ജില്ലയിലെ ഒരു നിയമസഭാമണ്ഡലമാണ് മാവേലിക്കര നിയമസഭാമണ്ഡലം. മാവേലിക്കര മുനിസിപ്പാലിറ്റി, മാവേലിക്കര താലൂക്കിലെ ചുനക്കര, മാവേലിക്കര താമരക്കുളം, മാവേലിക്കര തെക്കേക്കര, നൂറനാട്, പാലമേൽ, തഴക്കര, വള്ളിക്കുന്നം എന്നീ പഞ്ചായത്തുകൾ ചേർന്നതാണ് മാവേലിക്കര നിയമസഭാമണ്ഡലം.


</doc>
<doc id="146175" url="https://ml.wikipedia.org/wiki?curid=146175" title="ചെങ്ങന്നൂർ നിയമസഭാമണ്ഡലം">
ചെങ്ങന്നൂർ നിയമസഭാമണ്ഡലം

കേരളത്തിലെ ആലപ്പുഴ ജില്ലയിലെ ഒരു നിയമസഭാമണ്ഡലമാണ് ചെങ്ങന്നൂർ നിയമസഭാമണ്ഡലം. ചെങ്ങന്നൂർ നഗരസഭ, ചെങ്ങന്നൂർ താലൂക്കിലെ ആല, ബുധനൂർ, ചെറിയനാട്, മാന്നാർ, മുളക്കുഴ, പാണ്ടനാട്, പുലിയൂർ, തിരുവൻവണ്ടൂർ, വെണ്മണി എന്നീ പഞ്ചായത്തുകളും, മാവേലിക്കര താലൂക്കിൽ ഉൾപ്പെടുന്ന ചെന്നിത്തല - തൃപ്പെരുന്തുറ എന്നീ പഞ്ചായത്തുകളും ചേർന്നതാണ് ചെങ്ങന്നൂർ നിയമസഭാമണ്ഡലം.. പതിനാറു തവണയായി ഇവിടെ നിയമസഭാ ഇലക്ഷനുകൾ നടക്കുന്നു. അതിൽ 6 തവണ ഇടത് മുന്നണിയും പത്ത് തവണ ഐക്യ മുന്നണീയും വിജയിച്ചു. സരസ്വതിയമ്മ ശോഭനാ ജോർജ്ജ് എന്നിവർ മൂന്നു തവണഈ മണ്ഡലത്തെ പ്രതിനിധീകരിച്ചു. സരസ്വതിയമ്മ 2.3.6 നിയമസഭകളീലാണ് പ്രതിനിഥിയായത്. അതിൽ ആദ്യം കോൺഗ്രസ് ആയും രണ്ടാമത് കേരള കോൺഗ്രസ് ആയും മൂന്നാമത് എൻ ഡി പി ആഉം ആണ് വിജയിച്ചത് . രണ്ട് തവണ വിഷ്ണുനാഥ്, , പി ജി പുരുഷോത്തമൻ പിള്ള എന്നിവർ വിജയിച്ചു. അഞ്ച് തവണ സ്ത്രീകളെ വിജയിപ്പിച്ചു എന്ന പ്രത്യേകതയും ഈ മണ്ഡലത്തിനുണ്ട്. 2016 ലെ തിരഞ്ഞെടുപ്പിൽ വിജയിച്ച കെ.കെ. രാമചന്ദ്രൻ നായരുടെ മരണത്തെ തുടർന്ന് 2018 മെയ് 28നു ചെങ്ങന്നൂരിൽ ഉപതിരഞ്ഞെടുപ്പ് നടന്നു. . എൽഡിഎഫിനുനു വേണ്ടി സജി ചെറിയാനും യുഡിഎഫിന് ഡി. വിജയകുമാറും ബിജെപിക്കു പി.എസ്. ശ്രീധരൻ പിള്ളയും ജനവിധി തേടി. മൂന്നു മുന്നണികൾക്കു പുറമേ ആം ആദ്മി, എസ്‍യുസിഐ കമ്യൂണിസ്റ്റ് തുടങ്ങിയ ചെറുപാർട്ടികളും ചെങ്ങന്നൂരിലെ തിരഞ്ഞെടുപ്പ് മൽസരിച്ചു.ആകെ 17 സ്ഥാനാർഥികൾ മൽസരിച്ച് ആ മൽസരത്തിൽ സജി ചെറിയാൻ 20956 എന്ന റക്കോർഡ് ഭൂരിപക്ഷത്തിനു വിജയിച്ചു.. 


</doc>
<doc id="146179" url="https://ml.wikipedia.org/wiki?curid=146179" title="ആലുവ നിയമസഭാമണ്ഡലം">
ആലുവ നിയമസഭാമണ്ഡലം

കേരളത്തിലെ എറണാകുളം ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് ആലുവ നിയമസഭാമണ്ഡലം. ആലുവ മുനിസിപ്പാലിറ്റി, ആലുവ താലൂക്കിൽ സ്ഥിതിചെയ്യുന്ന ചെങ്ങമനാട്, ചൂർണ്ണിക്കര, എടത്തല, കാഞ്ഞൂർ, കീഴ്മാട്, നെടുമ്പാശ്ശേരി, ശ്രീമൂലനഗരം എന്നീ പഞ്ചായത്തുകൾ അടങ്ങിയതാണ് ആലുവ നിയമസഭാമണ്ഡലം.. 


</doc>
<doc id="146180" url="https://ml.wikipedia.org/wiki?curid=146180" title="കളമശ്ശേരി നിയമസഭാമണ്ഡലം">
കളമശ്ശേരി നിയമസഭാമണ്ഡലം

കേരളത്തിലെ എറണാകുളം ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് കളമശ്ശേരി നിയോജകമണ്ഡലം. കണയന്നൂർ താലൂക്കിൽ ഉൾപ്പെടുന്ന കളമശ്ശേരി മുനിസിപ്പാലിറ്റി,ഏലൂർ നഗരസഭഎന്നിവയും പരവൂർ താലൂക്കിൽ ഉൾപ്പെടുന്ന ആലങ്ങാട്, കടുങ്ങല്ലൂർ, കുന്നുകര, കരുമാല്ലൂർ എന്നീ പഞ്ചായത്തുകളും അടങ്ങിയതാണ് കളമശ്ശേരി നിയമസഭാമണ്ഡലം.. 


</doc>
<doc id="146181" url="https://ml.wikipedia.org/wiki?curid=146181" title="പെരുമ്പാവൂർ നിയമസഭാമണ്ഡലം">
പെരുമ്പാവൂർ നിയമസഭാമണ്ഡലം

കേരളത്തിലെ എറണാകുളം ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് പെരുമ്പാവൂർ നിയമസഭാമണ്ഡലം. കുന്നത്തുനാട് താലൂക്കിൽ ഉൾപ്പെടുന്ന പെരുമ്പാവൂർ മുനിസിപ്പാലിറ്റിയും, അശമന്നൂർ, കൂവപ്പടി, മുടക്കുഴ, ഒക്കൽ, രായമംഗലം, വെങ്ങോല, വേങ്ങൂർ എന്നീ പഞ്ചായത്തുകളും അടങ്ങിയതാണ് പെരുമ്പാവൂർ നിയമസഭാമണ്ഡലം.. 


</doc>
<doc id="146182" url="https://ml.wikipedia.org/wiki?curid=146182" title="അങ്കമാലി നിയമസഭാമണ്ഡലം">
അങ്കമാലി നിയമസഭാമണ്ഡലം

കേരളത്തിലെ എറണാകുളം ജില്ലയിൽ സ്ഥിതി ചെയ്യുന്ന ഒരു നിയമസഭാമണ്ഡലമാണ് അങ്കമാലി നിയമസഭാമണ്ഡലം. ആലുവ താലൂക്കിൽ ഉൾപ്പെടുന്ന അങ്കമാലി നഗരസഭയും; അയ്യമ്പുഴ, കാലടി, കറുകുറ്റി, മലയാറ്റൂർ-നീലേശ്വരം, മഞ്ഞപ്ര, മൂക്കന്നൂർ, പാറക്കടവ്, തുറവൂർ എന്നീ പഞ്ചായത്തുകളും അടങ്ങുന്നതാണ് അങ്കമാലി നിയമസഭാമണ്ഡലം.. 


</doc>
<doc id="146185" url="https://ml.wikipedia.org/wiki?curid=146185" title="രാജവാഴ്ച">
രാജവാഴ്ച

ഒരു പരമ്പരാഗത-രാജവംശീയ-സ്വയംപര്യാപ്ത വർഗത്തിൽ അധിഷ്ഠിതമായ ഭരണക്രമമാണ് രാജവാഴ്ച(Monarchy). ഇതിൽ രാജാവ്(പുരുഷൻ) അഥവാ രാജ്ഞി(സ്ത്രീ) എന്ന ഒരൊറ്റയാളിലാണ് അധികാരങ്ങൾ നിക്ഷിപ്തമായിരിക്കുന്നത്. വംശാവലിയല്ലാതെ മറ്റൊരു അനുശാനത്തോടും അതിനുത്തരവാദിത്വമില്ല. 'ഞാൻ തന്നെ രാഷ്ട്രം' എന്ന ലൂയി xiv-ാമന്റെ പ്രഖ്യാപനത്തിന്റെ താത്പര്യം ഇതാണ്. തന്റെ മതാനുസാരിത്വവും സാമ്പത്തിക-ഏകീകരണ നയങ്ങളും അത്രത്തോളം സമഗ്രാധിപത്യ പരമായിരുന്നു. എന്നാൽ ജപ്പാനിലെ രാജാക്കന്മാർ നിസ്സംഗത പാലിക്കുകയും സൈന്യാധിപന്മാർ യഥാർഥ-അധികാരം കൈയടക്കി വയ്ക്കുകയും ചെയ്തിരുന്നു.

ഇപ്പോൾ ലോകത്തിൽ 44 രാജ്യങ്ങളിൽ രാജവാഴ്ച നിലവിലുണ്ട്, അതിൽ 16 എണ്ണം രണ്ടാം എലിസബത്ത് രാജ്ഞിയെ ഭരണാധികാരിയായി അംഗീകരിക്കുന്ന കോമൺവെൽത്ത് രാജ്യങ്ങൾ, ചരിത്രപരമായി പരമാധികാര രാജവാഴ്ച നിലവിലുള്ള ബ്രൂണെ, ഒമാൻ, ഖത്തർ, സൗദി അറേബ്യ, സ്വിറ്റ്‌സർലാന്റ് ,വത്തിക്കാൻ നഗരം എന്നിവ ഉൾപ്പെടുന്നു. 


</doc>
<doc id="146198" url="https://ml.wikipedia.org/wiki?curid=146198" title="പറവൂർ നിയമസഭാമണ്ഡലം">
പറവൂർ നിയമസഭാമണ്ഡലം

കേരളത്തിലെ എറണാകുളം ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് പറവൂർ നിയമസഭാമണ്ഡലം. വടക്കൻ പറവൂർ മുനിസിപ്പാലിറ്റിയും; പരവൂർ താലൂക്കിൽ സ്ഥിതിചെയ്യുന്ന ചേന്ദമംഗലം, ചിറ്റാട്ടുകര, ഏഴിക്കര, കോട്ടുവള്ളി, പുത്തൻവേലിക്കര, വരാപ്പുഴ, വടക്കേക്കര എന്നീ പഞ്ചായത്തുകളും ചേർന്നതാണ് പറവൂർ നിയമസഭാമണ്ഡലം.. 


</doc>
<doc id="146200" url="https://ml.wikipedia.org/wiki?curid=146200" title="അറ">
അറ

കെട്ടിടത്തിൽ ചുമരുകൊണ്ട് വേർതിരിച്ചിട്ടുള്ള ഭാഗമാണ് അറ. നെല്ലും മറ്റും സൂക്ഷിക്കാൻ മരപ്പലകകൾ നിരത്തി പണിതുണ്ടാക്കുന്ന നിരകൾകൊണ്ട് വേർതിരിച്ചിട്ടുള്ള മുറിക്കും സാധാരണ അറ എന്നു പറയാറുണ്ട്. മുറി എന്ന അർഥത്തിൽ അതിന്റെ വിവിധോപയോഗങ്ങൾ അനുസരിച്ച് ഉറക്കറ, ഓവറ, കലവറ, കല്ലറ, നിലവറ, മണിയറ, പള്ളിയറ എന്നിങ്ങനെ പലപേരുകൾ ഉപയോഗിക്കാറുണ്ട്. ഇതിൽ നിലവറ എന്നത് നെല്ലറകളുടെ കീഴിൽ ഏറിയ പങ്കും നിലനിരപ്പിനു താഴെ നിർമ്മിക്കുന്ന മുറിയെയാണ് സൂചിപ്പിക്കുന്നത്. പാശ്ചാത്യരുടെ സെല്ലാറിനു (Cellar) തുല്യമാണിത്.

തടി മാത്രം ഉപയോഗിച്ച് വീടുണ്ടാക്കിയിരുന്ന കാലത്ത് അറ വീടിനോടു ചേർത്തു വീടിന്റെ പ്രധാനഭാഗമായിത്തന്നെ നിർമിച്ചിരുന്നു. പുതിയ രീതിയിലുള്ള ഭവനനിർമ്മാണം തുടങ്ങിയപ്പോൾ അറ തടികൊണ്ട് പ്രത്യേകമായി ഉണ്ടാക്കി സിമന്റ് തൂണുകളിലോ തടികൊണ്ടുതന്നെയുള്ള തൂണുകളിലോ സ്ഥാപിക്കുന്നരീതി നടപ്പിലായി. പല ഭാഗങ്ങളായി ഇളക്കി മാറ്റാവുന്നതരത്തിലാണ് ഇതിന്റെ നിർമിതി. ശീതോഷ്ണസ്ഥിതിയുടെ വ്യത്യാസംകൊണ്ട് ധാന്യങ്ങൾ കേടുവരാതെയിരിക്കാനാണ് തടികൊണ്ടുതന്നെ അറ നിർമ്മിക്കുന്നത്. നെല്ലും മറ്റും അറയിൽ സംഭരിക്കുന്നതിനു മുൻപ് പൂജ കഴിക്കുന്ന സമ്പ്രദായം ഹിന്ദുക്കളുടെ ഇടയിലുണ്ട്. അറ മിക്കവാറും ഇന്നു ഗ്രാമപ്രദേശങ്ങളിൽ മാത്രമേ കാണപ്പെടുന്നുള്ളു.

അലമാരി, പെട്ടി, മേശ മുതലായവയുടെ അകത്തു തടികൊണ്ടു വേർതിരിച്ചിട്ടുള്ള ഭാഗത്തിനും അറ എന്നുതന്നെയാണ് പറയുന്നത്. ദേവതയെ പ്രതിഷ്ഠിച്ചിട്ടുള്ള ചെറിയ മുറി എന്ന അർഥത്തിലും അറ എന്ന വാക്ക് ഉപയോഗിക്കാറുണ്ട്. 


</doc>
<doc id="146202" url="https://ml.wikipedia.org/wiki?curid=146202" title="വൈപ്പിൻ നിയമസഭാമണ്ഡലം">
വൈപ്പിൻ നിയമസഭാമണ്ഡലം

കേരളത്തിലെ എറണാകുളം ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് വൈപ്പിൻ നിയമസഭാമണ്ഡലം. കണയന്നൂർ താലൂക്കിലെ കടമക്കുടി, മുളവുകാട് എന്നീ പഞ്ചായത്തുകളും, കൊച്ചി താലൂക്കിൽ ഉൾപ്പെടുന്ന എടവനക്കാട്, എളങ്കുന്നപ്പുഴ, കുഴുപ്പിള്ളി, നായരമ്പലം, ഞാറയ്ക്കൽ, പള്ളിപ്പുറം എന്നീ പഞ്ചായത്തുകളും ചേർന്നതാണ് വൈപ്പിൻ നിയമസഭാമണ്ഡലം.. 


</doc>
<doc id="146203" url="https://ml.wikipedia.org/wiki?curid=146203" title="ഇന്ത്യയിലെ തിരഞ്ഞെടുപ്പ് നിയമങ്ങൾ">
ഇന്ത്യയിലെ തിരഞ്ഞെടുപ്പ് നിയമങ്ങൾ

ഭാരത ഭരണഘടന, 1950-ലെയും 1951-ലെയും ജനപ്രാതിനിധ്യ നിയമങ്ങൾ, 1952-ലെ രാഷ്ട്രപതി, ഉപരാഷ്ട്രപതി തെരഞ്ഞെടുപ്പുകൾ നിയമം എന്നിവയാണ് തെരഞ്ഞെടുപ്പുസംബന്ധമായ പ്രധാന നിയമങ്ങൾ. കൂടാതെ 1961-ലെ വോട്ടേഴ്‌സ് രജിസ്‌ട്രേഷൻ ചട്ടങ്ങൾ, 1961-ലെ തെരഞ്ഞെടുപ്പ് നടത്തിപ്പ് ചട്ടങ്ങൾ എന്നിവയും പ്രസക്തം തന്നെ. അടുത്തകാലത്ത് പ്രസക്തിയാർജിച്ച ത്രിതല പഞ്ചായത്തിരാജ് സമ്പ്രദായത്തിനുവേണ്ടി തെരഞ്ഞെടുപ്പുകൾ സംബന്ധിച്ച് വേറെ നിയമങ്ങളും നിലവിലുണ്ട് .

ഭരണഘടനയുടെ 327-ആം അനുഛേദപ്രകാരം തെരഞ്ഞെടുപ്പ് സംബന്ധമായ നിയമങ്ങൾ നിർമ്മിക്കാനുള്ള അധികാരങ്ങൾ പാർലമെന്റിൽ നിക്ഷിപ്തമാണ്. 1959-ലെ അയോഗ്യതാനിവാരണനിയമം ``സർക്കാരിന്റെ കീഴിൽ ലാഭദീക്ഷയുള്ള ജോലി നോക്കുന്നതിനാൽ" ഒരു തെരഞ്ഞെടുപ്പിൽ സ്ഥാനാർഥിയാകുന്നതിൽ അയോഗ്യത കല്പിക്കുന്നതിൽ നിന്നും ചില സ്ഥാനങ്ങളെ ഒഴിവാക്കിക്കൊണ്ട്ള്ളതാണ്. നിയോജക മണ്ഡലങ്ങൾക്ക് അതിർത്തി നിർണയിക്കുന്നത് സംബന്ധിച്ച് പാസാക്കിയ നിയമമാണ് 1972-ലെ പുനർനിർണയനിയമം. 1963-ലെ കേന്ദ്രഭരണപ്രദേശനിയമവും പ്രസക്തം തന്നെ.

ബാലറ്റിന് ബുള്ളറ്റിനെക്കാൾ ശക്തിയുന്നാണ് പറയാറു്. ഇതു സൂചിപ്പിക്കുന്നത് പാർലമെന്ററി ജനാധിപത്യക്രമത്തിൽ തെരഞ്ഞെടുപ്പിനുള്ള പ്രാധാന്യത്തെയാണ്. അത്യധികം വൈവിധ്യങ്ങളും വൈരുദ്ധ്യങ്ങളും നിലവിലുള്ള ഭാരതഭൂഖണ്ഡത്തിൽ വോട്ടർമാരിൽ അധികവും നിരക്ഷരരാണ്. എന്നാൽ അരനൂറ്റാണ്ടുകാലം വിജയകരമായ അനേകം തെരഞ്ഞെടുപ്പുകൾ നടത്തി ലോകത്തിലെ ഏറ്റവും വലിയ ജനാധിപത്യ രാഷ്ട്രമെന്ന് പേര് നേടിക്കഴിഞ്ഞതാണ് ഭാരതം.

സാർവത്രികമായ പ്രായപൂർത്തിവോട്ടവകാശം എന്നതുതന്നെയാണ് ഭാരതഭരണഘടനയുടെ അടിസ്ഥാനശില. ഇവിടത്തെ ഭരണക്രമത്തിൽ ജാതി, മത, വർഗ, ലിംഗ, ഭേദെമന്യേ 18 വയസ്സുതികഞ്ഞ എല്ലാ പൗരന്മാർക്കും വോട്ടവകാശം നല്കിയിരിക്കുന്നു. ഭൂസ്വത്ത്, പദവി, വിദ്യാഭ്യാസയോഗ്യത തുടങ്ങിയവയൊന്നും ഇതിനൊരു മാനദണ്ഡമല്ല. ഒരു നിയോജകമണ്ഡലത്തിൽ `സാധാരണ താമസ'ക്കാരനായ ഒരു പൗരന് പ്രസ്തുത നിയോജകമണ്ഡലത്തിലെ പൊതുവോട്ടർ പട്ടികയിൽ പേര് ചേർക്കാം. മറ്റുവിധത്തിൽ അയോഗ്യത ഉായിരിക്കാനും പാടില്ല. ബുദ്ധിസ്ഥിരതയില്ലായ്മ, ക്രിമിനൽകുറ്റങ്ങളിൽ പെടുക, അഴിമതിയിലോ നിയമരഹിതപ്രവർത്തനങ്ങളിലോ ഏർപ്പെടുക തുടങ്ങിയവ നിയമപ്രകാരമുള്ള അയോഗ്യതയ്ക്ക് കാരണമായേക്കും.

`സാധാരണ താമസക്കാരൻ' എന്നത് 1950-ലെ നിയമം 20-ാം വകുപ്പ് നല്കുന്ന വിശദീകരണത്തിന് വിധേയമാണ്. അതനുസരിച്ച് സാധാരണഗതിയിൽ നിയോജകമണ്ഡലത്തിന് പുറത്താണെങ്കിൽ കൂടി സ്വന്തം നിയോജകമണ്ഡലത്തിലെ സാധാരണതാമസക്കാരനായി പരിഗണിക്കപ്പെടാൻ അർഹതയുള്ള ചിലരുന്നെ് കാണാം. സേനാവിഭാഗങ്ങളിലെ അംഗം, സായുധപോലീസ് സേനാംഗം, ഭാരതത്തിനുവെളിയിൽ ജോലിയിലിരിക്കുന്ന കേന്ദ്രസർക്കാർ ജീവനക്കാർ തുടങ്ങിയവർ ഉൾപ്പെടും. കൂടാതെ `പ്രത്യേകപദവിക്ക്' അർഹതയുള്ളവരും. രാഷ്ട്രപതി, ഉപരാഷ്ട്രപതി, ഗവർണർമാർ, കേന്ദ്രമന്ത്രിമാർ, സ്പീക്കർ, ഡെപ്യൂട്ടിസ്പീക്കർമാർ തുടങ്ങിയ സ്ഥാനങ്ങൾ വഹിക്കുന്നവർക്കാണ് ഇങ്ങനെ പ്രത്യേക പദവി അനുവദിച്ചിട്ടുള്ളത്.

ഭാരതത്തിൽ നിലവിലിരുന്ന പ്രത്യേക സാഹചാര്യങ്ങൾ കണക്കിലെടുത്ത് പട്ടികജാതി, പട്ടികവർഗത്തിൽ പെടുന്നവർക്ക് പ്രത്യേകസംവരണത്തിനുള്ള വ്യവസ്ഥകൾ കാണാം.

ലോക്‌സഭയിലേക്കും സംസ്ഥാന നിയമസഭയിലേക്കുമുള്ള ഓരോ പ്രാദേശിക നിയോജകമണ്ഡലത്തിലേക്കും പൊതുവായ വോട്ടർപട്ടികയാണുാവുക. വോട്ടവകാശം ഉള്ള ഒരാൾ ഈ പട്ടികയിൽ ഒരു സമ്മതിദായകൻ എന്ന നിലയിൽ പേര് ചേർത്തിരിക്കണം. ഓരോ പൊതുതെരഞ്ഞെടുപ്പിനും മുമ്പ് പട്ടിക പുതുക്കാറു്. ഓരോ കലർ വർഷത്തിലെയും ജനുവരി 1-ാംആം ദിവസം `യോഗ്യതകണക്കാക്കുന്ന തീയതി' യായി സ്വീകരിച്ച് അന്ന് 18 വയസ്സു തികയുന്ന പുരുഷനും സ്ത്രീക്കും തെരഞ്ഞെടുപ്പു പട്ടികയിൽ പേര് രജിസ്റ്റർ ചെയ്യാവുന്നതാണ്. ഇങ്ങനെ തയാറാക്കുന്നതിന്റെ കരട് രേഖ പ്രസിദ്ധീകരിക്കേതും അതിൽ പിശകുകളോ വിട്ടുപോകലുകളോ ഉെങ്കിൽ അവയ്ക്ക് പരിഹാരം കാണാൻ പൊതുജനങ്ങൾക്ക് അവസരം നല്‌കേതുമാണ്. ഇതിനുവേ അപേക്ഷകൾ നിർദിഷ്ട ഫീസ് സഹിതം ഇലക്‌ടൊറൽ രജിസ്‌ട്രേഷൻ ഉദ്യോഗസ്ഥന് സമർപ്പിക്കണം. സംസ്ഥാനത്തെ മുഖ്യതെരഞ്ഞെടുപ്പ് ഉദ്യോഗസ്ഥന് ഇതുസംബന്ധിച്ച അപ്പീലുകൾ സമർപ്പിക്കുകയും ചെയ്യാം.

തെരഞ്ഞെടുപ്പുസംബന്ധമായ കുറ്റങ്ങൾക്കോ അഴിമതിപ്രവൃത്തികൾക്കോ ഒരു പ്രത്യേകതെരഞ്ഞെടുപ്പു കാലത്തേക്ക് ഒരാളെ അയോഗ്യനായി പ്രഖ്യാപിക്കാം. ഒന്നിലധികം നിയോജകമണ്ഡലങ്ങളിൽ സമ്മതിദായകനായി രജിസ്റ്റർ ചെയ്യാനുള്ള അവകാശവും ഒരാൾക്ക് ഉായിരിക്കുന്നതല്ല. നിരോധന തടങ്കൽ നിയമപ്രകാരമല്ലാതെ ജയിലിൽ കഴിയുന്നവർക്കും നിയമപ്രകാരം പോലീസ് കസ്റ്റഡിയിൽ കഴിയുന്നവർക്കും അയോഗ്യതയു്. തെരഞ്ഞെടുപ്പഴിമതിക്കോ തെരഞ്ഞെടുപ്പ് സംബന്ധമായ കുറ്റത്തിനോ കുറ്റക്കാരനായ ഒരാൾക്ക് 6 വർഷക്കാലത്തേക്ക് സമ്മതിദാനാവകാശം നിഷേധിക്കപ്പെടാം.

സമ്മതിദായകരെ തിരിച്ചറിയുന്നതിന് ഫോട്ടോ ഐഡന്റിറ്റി കാർഡുകൾ ഏർപ്പെടുത്തുന്നതിന് 1960-ലെ സമ്മതിദായക രജിസ്‌ട്രേഷൻ ചട്ടങ്ങളിൽ വ്യവസ്ഥ കാണാം (ചട്ടം 28). സമ്മതിദായകന്റെ ഫോട്ടോ സഹിതമുള്ള കാർഡിൽ തെരഞ്ഞെടുപ്പ് കമ്മിഷൻ നിർദ്ദേശിക്കുന്ന വിവരങ്ങൾ ഉായിരിക്കണം. സർക്കാർ ചെലവിലാണ് ഇവ തയാറാേക്കത്. കാർഡിന്റെ ഒരു പ്രതി ബന്ധപ്പെട്ട രജിസ്‌ട്രേഷൻ ഓഫീസിലും ഒരു പ്രതി വോട്ടെടുപ്പ് സമയം ഹാജരാക്കാനായി സമ്മതിദായകന്റെ പക്കലും ആയിരിക്കും. എല്ലായിടത്തും ഇങ്ങനെ കാർഡുകൾ തയാറാക്കി കഴിഞ്ഞിട്ടില്ലാത്തതിനാൽ ഇവ ഇതുവരെ നിർബന്ധമാക്കിയിട്ടില്ല.

1950 ലെ ജനപ്രാതിനിധ്യ നിയമത്തിലാണ് നിയോജകമണ്ഡലനിർണയത്തെപ്പറ്റിയുള്ള അടിസ്ഥാന നിർദ്ദേശങ്ങൾ. ജനസംഖ്യയെ അടിസ്ഥാനമാക്കി തിരിച്ചിട്ടുള്ള ഏകാംഗ പ്രാദേശിക നിയോജക മണ്ഡലങ്ങളാണ് ലോക്‌സഭയിലേക്ക്. നിശ്ചിത എണ്ണം അസംബ്ലി നിയോജകമണ്ഡലങ്ങളെ ഉൾക്കൊള്ളത്തക്കവിധം ആയിരിക്കും ഇത്. 1972-ലെ ഡിലിമിറ്റേഷൻ ആക്ട് (പുനർനിർണയ നിയമം) അനുസരിച്ച് നിർണയിച്ച സംവിധാനമാണ് ഇപ്പോൾ. ഇത് 1971-ലെ സെൻസസ് പ്രകാരമുള്ള ജനസംഖ്യയുടെ അടിസ്ഥാനത്തിൽ പുനർനിർണയ കമ്മിഷന്റെ ശുപാർശപ്രകാരം നിശ്ചയിച്ചിട്ടുള്ളതാണ്. ഇത് 2000-ാം ആിനുശേഷമുാകുന്ന ആദ്യസെൻസസ് അനുസരിച്ചുള്ള ജനസംഖ്യപ്രകാരം ഒരു പുനർനിർണയം ഉാകും വരെ തുടരാനാണ് ഭരണഘടനാവ്യവസ്ഥ. ഓരോ സംസ്ഥാനത്തിനും നിശ്ചയിച്ചിട്ടുള്ള ആകെ എണ്ണവും പട്ടികജാതി, പട്ടികവർഗം എന്നീ വിഭാഗത്തിനുള്ള സംവരണസീറ്റുകളുടെ എണ്ണവും 1950-ലെ നിയമത്തിലെ ഒന്നാം പട്ടികയിൽ കാണാം.
രാജ്യസഭയിൽ 12 അംഗങ്ങളെ പ്രസിഡന്റ് നാമനിർദ്ദേശം ചെയ്യും. സാഹിത്യം, ശാസ്ത്രം, കല, സാമൂഹികസേവനം എന്നിവയെ പ്രതിനിധീകരിക്കാനാണ് നാമനിർദ്ദേശം. കൂടാതെ 238-ൽ കൂടാതെ മറ്റംഗങ്ങളെ തെരഞ്ഞെടുക്കുകയും. രുവർഷം കഴിയുമ്പോൾ മൂന്നിലൊന്ന് അംഗങ്ങൾ പിരിയുകയും ആ സ്ഥാനങ്ങളിലേക്ക് ദൈ്വവാർഷിക തെരഞ്ഞെടുപ്പ് നടത്തുകയുമാണ് പതിവ്. അസംബ്ലിയിലെ തെരഞ്ഞെടുക്കപ്പെട്ട അംഗങ്ങളാണ് വോട്ട് ചെയ്യുക. കൈമാറാവുന്ന ഒറ്റ വോട്ടു സമ്പ്രദായത്തിലുള്ള ആനുപാതിക പ്രാതിനിധ്യരീതിയാണ് ഈ തെരഞ്ഞെടുപ്പിന് അവലംബിക്കുക. കേന്ദ്രഭരണപ്രദേശങ്ങളിൽ നിന്നും പാർലമെന്റ് നിയമം മൂലം വ്യവസ്ഥപ്പെടുത്തുന്ന രീതിയിലും.
കൗൺസിലുകൾ ഉള്ള സംസ്ഥാനങ്ങളിലെ കൗൺസിലർമാരിൽ മൂന്നിലൊരു ഭാഗം പ്രാദേശിക ഭരണസ്ഥാപനങ്ങളിൽ നിന്നും പന്ത്രിലൊരു ഭാഗം അധ്യാപകരുടെ മണ്ഡലങ്ങളിൽ നിന്നും പന്ത്രിലൊരു ഭാഗം ബിരുദധാരികളിൽ നിന്നും മൂന്നിലൊരു ഭാഗം നിയമസഭാംഗങ്ങളാൽ തെരഞ്ഞെടുക്കപ്പെടുന്നവരുമായിരിക്കും. ബാക്കിയുള്ളവരെ സാഹിത്യം, ശാസ്ത്രം, കല, സഹകരണം, സാമൂഹികസേവനം എന്നിവയിൽ പ്രാവീണ്യം നേടിയവരിൽ നിന്നും ഗവർണർ നാമനിർദ്ദേശം ചെയ്യുന്നു.

ബിഹാർ, മഹാരാഷ്ട്ര, കർണാടക, ഉത്തർപ്രദേശ് എന്നിവിടങ്ങളിലാണ് ഇപ്പോൾ സംസ്ഥാന കൗൺസിലുകൾ ഉള്ളത്.


</doc>
<doc id="146205" url="https://ml.wikipedia.org/wiki?curid=146205" title="ഇയ്യോബ്">
ഇയ്യോബ്

ബൈബിൾ പഴയനിയമത്തിലെ ഒരു കഥാപാത്രമാണ് ഇയ്യോബ് (ജോബ്‌ ) . മുസ്‌ലിങ്ങൾ അയ്യൂബ് നബി എന്ന പ്രവാചകനായി ഇദ്ദേഹത്തെ ആദരിക്കുന്നു. ഇയ്യോബിന്റെ പുസ്തകത്തിലെ നായകൻ. ബി.സി. നാലോ അഞ്ചോ ശതകത്തിൽ ഊസിൽ ജീവിച്ചിരുന്നു. സമ്പന്നനും അരോഗദൃഢഗാത്രനുമായിരുന്ന ഇയ്യോബ് ദരിദ്രനും ദേഹം മുഴുവൻ വ്രണത്താൽ മൂടപ്പെട്ട് മറ്റുള്ളവരാൽ വെറുക്കപ്പെട്ടവനുമായിട്ടും അചഞ്ചലമായ ഈശ്വരവിശ്വാസത്തോടുകൂടി ജീവിച്ചു.
യഹോവയുടെ അനുമതിയോടെ സാത്താൻ എല്ലാവിധത്തിലും ഇയ്യോബിന്റെ ഈശ്വരവിശ്വാസത്തെ പരീക്ഷിച്ചു. ആയിരക്കണക്കിന് ആടുമാടുകളും ഒട്ടകങ്ങളും എല്ലാവിധ സമ്പദ്‌സമൃദ്ധിയും വേത്ര ഭൃത്യരും ആയി സുഖസമൃദ്ധിയിൽ കഴിഞ്ഞുവന്ന ഇയ്യോബിന് ഘട്ടംഘട്ടമായി സ്വത്തുക്കളും ഭൃത്യരും ബന്ധുജനങ്ങളും മക്കളും നഷ്ടമായി. സാത്താന്റെ പരീക്ഷണം അതുകൊവസാനിച്ചില്ല. ഒടുവിൽ ദേഹം മുഴുവൻ വ്രണം സൃഷ്ടിച്ചു. വേദനകൊണ്ട് പുളഞ്ഞ ഇയ്യോബിനോട് യഹോവയെ തള്ളിപ്പറഞ്ഞ് കഷ്ടപ്പാടുകളിൽനിന്ന് രക്ഷപ്പെടാൻ ഉപദേശിച്ച ഭാര്യയെ ശകാരിക്കുകയാണുായത്. കഷ്ടപ്പാടിന്റെയും വേദനയുടെയും ദാരിദ്ര്യത്തിന്റെയും നടുവിൽപോലും തന്റെ മനസ്സു മാറ്റാൻ ശ്രമിച്ച സുഹൃത്തുക്കളെ ഉപദേശിച്ച് തന്റെ വിശ്വാസത്തിലേക്കു കൊണ്ട് വരാൻ ഇയ്യോബിനു കഴിഞ്ഞു.

ഇയ്യോബിന്റെ അടിയുറച്ച ഈശ്വരവിശ്വാസത്തിൽ സന്തുഷ്ടിതോന്നിയ ദൈവം മുമ്പത്തേതിലും ഇരട്ടി സമ്പദ്‌സൗഭാഗ്യങ്ങൾ നൽകിയെന്നും നാലു തലമുറയിലെ തന്റെ സന്തതിപരമ്പരകളോടൊപ്പം അനേകവർഷം സന്തുഷ്ടനായി കഴിഞ്ഞശേഷം മരി ച്ചുവെന്നുമാണ് കഥ.

ബൈബിളിൽ പരാമർശിക്കപ്പെട്ടിട്ടുള്ള നിരവധി പ്രവാചകന്മാർഖുർആൻ പരാമർശിക്കപ്പെടുന്നുണ്ട്.അബ്രഹാമിന്റെ മകനായ ഇസ്ഹാഖിന്റെ പരമ്പരയിൽപ്പെടുന്ന വ്യക്തിയാണ് ഖുർ ആനിലെ ഇയ്യോബ് അഥവാ അയൂബ്ബ്. ബൈബിളിലെ വിവരണത്തിൽ നിന്നും അധികം വ്യത്യസ്തമല്ല ഖുർ ആനിലേത്. പ്രതാപൈശ്വര്യങ്ങൾകൊണ്ട് അനുഗൃഹീതനായ അയ്യൂബ് , കഷ്ടതകൾ കൊണ്ടും രോഗപീഡനങ്ങൾ കൊണ്ടും പരീക്ഷിക്കപ്പെട്ടിരുന്നതായും ദൈവപ്രീതിയ്ക്ക് പാത്രമായതായും ഖുർആൻ വിവരിക്കുന്നു.

ഇയ്യോബിന്റെ പുസ്തകം

അയ്യൂബ് നബി


</doc>
<doc id="146206" url="https://ml.wikipedia.org/wiki?curid=146206" title="കൊച്ചി നിയമസഭാമണ്ഡലം">
കൊച്ചി നിയമസഭാമണ്ഡലം

കേരളത്തിലെ എറണാകുളം ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് കൊച്ചി നിയമസഭാമണ്ഡലം. കൊച്ചി താലൂക്കിൽ ഉൾപ്പെടുന്ന കൊച്ചി മുനിസിപ്പാലിറ്റിയുടെ 1 മുതൽ 10 വരേയും 19 മുതൽ 25 വരേയും വാർഡുകളും; കുമ്പളങ്ങി, ചെല്ലാനം എന്നീ പഞ്ചായത്തുകളും ചേർന്ന നിയമസഭാമണ്ഡലമാണ്.. 


</doc>
<doc id="146207" url="https://ml.wikipedia.org/wiki?curid=146207" title="തേറ്റാമ്പരൽ">
തേറ്റാമ്പരൽ

ഒരിനം ഔഷധസസ്യമാണ് തേറ്റാമ്പരൽ. ലൊഗാനിയേസീ (Loganiaceae) സസ്യകുടുംബത്തിൽ പ്പെടുന്നു. ശാസ്ത്രനാമം: സ്ട്രിക്നോസ് പൊട്ടറ്റോറം (Strychnos potatoram). സംസ്കൃതത്തിൽ കതകഃ, അംബുപ്രസാദഫല, ചക്ഷുഷ്യ, നിർമ്മലഃ, ഛേദനീയ, ഗുഛഫല, കതഃ എന്നീ പേരുകളിലറിയപ്പെടുന്നു. ആയുർവേദത്തിൽ ആസവാരിഷ്ടങ്ങൾ തെളിച്ചെടുക്കാൻ പ്രധാനമായും തേറ്റാമ്പരലാണ് ഉപയോഗിച്ചിരുന്നത്. അതിനാലാണ് തെളിയിക്കുന്നത് അഥവാ നിർമ്മലമാക്കുന്നത് എന്ന് അർഥംവരുന്ന നിർമ്മലഃ എന്ന പേര് ഈ സസ്യത്തിനു ലഭിച്ചത്.

കേരളത്തിലെ ഇലപൊഴിയും വനങ്ങളിലാണ് തേറ്റാമ്പരൽ സുലഭമായി വളരുന്നത്. ഇടുക്കി ജില്ലയിലെ മറയൂരിലാണ് ഇവ ഏറ്റവും അധികമായുള്ളത്. 

4-7 മീ. ഉയരത്തിൽ വളരുന്ന ഈ ചെറുമരത്തിന്റെ ചാരനിറത്തിലുള്ള തൊലിയിൽ ആഴത്തിലുള്ള വിള്ളലുകൾ കാണാം. മരത്തൊലിയുടെ ഉപരിഭാഗം ചെതുമ്പൽ പോലെ അടർന്നുപോവുക പതിവാണ്. തേറ്റാമ്പരലിന് ധാരാളം ശാഖകളുണ്ട്. ഇലകൾക്ക് 5-7.5 സെ.മീ. നീളവും 2-4.5 സെ.മീ. വീതിയുമുണ്ട്. ദീർഘവൃത്താകൃതിയിലുള്ള ഇലകൾ തുകൽപോലെയിരിക്കും. ഇലകളുടെ കക്ഷ്യങ്ങളിൽ നിന്ന് പൂങ്കുലകളുണ്ടാകുന്നു. പുഷ്പങ്ങൾ ചെറുതാണ്. ബാഹ്യദളങ്ങളും ദളങ്ങളും അഞ്ചെണ്ണംവീതം ഉണ്ട്. ഒന്നോ രണ്ടോ വിത്തുകളുള്ള ബെറിയാണ് കായ്. പാകമായ കായ്കൾക്ക് കറുപ്പുനിറമായിരിക്കും.

പരന്ന് വൃത്താകൃതിയിലുള്ള വിത്തിന്റെ ഉപരിതലം മിനുസമുള്ള ലോമങ്ങൾ കൊണ്ട് ആവൃതമായിരിക്കുന്നു. ഇതിന്റെ വിത്തുകൾ ഉപയോഗിച്ച് കഴുകിയ മൺകലത്തിൽ ശേഖരിച്ചുവയ്ക്കുന്ന വെള്ളത്തിലെ മാലിന്യങ്ങൾ വളരെവേഗം അടിയുന്നു.

വിത്തിൽ 'സയബോളിൻ' എന്ന ആൽക്കലോയ്ഡും β-സിറ്റോസ്റ്റെറോൾ, ഒലിയാനോലിക് അമ്ളം, 3-β-അസിറ്റേറ്റ്, സാപ്പോണിൻ, ഗാലക്റ്റോസ്, മാന്നോസ് എന്നീ രാസഘടകങ്ങളും അടങ്ങിയിരിക്കുന്നു.

തേറ്റാമ്പരലിന്റെ വേരും ഫലവും വിത്തും ഔഷധയോഗ്യമാണ്. വേര് നേത്രരോഗങ്ങൾ, മൂത്രകൃച്ഛ്റം, പ്രമേഹം, കഫ പിത്തരോഗങ്ങൾ എന്നിവയ്ക്ക് ഔഷധമാണ്. ആയുർവേദത്തിൽ തേറ്റാമ്പരലിനെ വിഷഘ്ന ഗണത്തിൽ ഉൾപ്പെടുത്തിയിരിക്കുന്നു. കശ്യപ സംഹിതയിൽ തേറ്റാമ്പരലിനെ ഇപ്രകാരം വിശേഷിപ്പിക്കുന്നു:

'കഷായമധുരം ശീതം ആശുദൃഷ്ടിപ്രസാദനം വികാസീഹ്ളാദനം സ്നിഗ്ദ്ധം ചക്ഷുഷ്യം കതകംഫലം'.



</doc>
<doc id="146208" url="https://ml.wikipedia.org/wiki?curid=146208" title="തൃപ്പൂണിത്തുറ നിയമസഭാമണ്ഡലം">
തൃപ്പൂണിത്തുറ നിയമസഭാമണ്ഡലം

കേരളത്തിലെ എറണാകുളം ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് തൃപ്പൂണിത്തുറ നിയമസഭാമണ്ഡലം. തൃപ്പൂണിത്തുറ, മരട് നഗരസഭകളും കണയന്നൂർ താലൂക്കിൽ ഉൾപ്പെട്ട കുമ്പളം, ഉദയംപേരൂർ എന്നീ പഞ്ചായത്തുകളും; കൊച്ചി താലൂക്കിൽ ഉൾപ്പെടുന്ന കൊച്ചി നഗരസഭയുടെ 11 മുതൽ 18 വരെ വാർഡുകളും അടങ്ങുന്നതാണ് തൃപ്പൂണിത്തുറ നിയമസഭാമണ്ഡലം.. ഈ നിയമസഭാമണ്ഡലത്തിൽ 151 പോളിങ്ങ് ബൂത്തുകളുണ്ട്.

2008-ലെ മണ്ഡലപുനർനിർണ്ണയത്തോടെ ഇല്ലാതായി.




</doc>
<doc id="146209" url="https://ml.wikipedia.org/wiki?curid=146209" title="നിലവാക">
നിലവാക

സിസാൽപിനിയേസി (Caesalpiniaceae) എന്ന സസ്യകുടുംബത്തിൽപ്പെടുന്ന ഒരു ഔഷധ സസ്യമാണ് നിലവാക. (ശാസ്ത്രീയനാമം:- കാഷ്യ ആംഗുസ്റ്റിഫോളിയ - Cassia Angustifolia). ചിന്നാമുക്കി, ചെന്നാമുക്കി എന്നീ പേരുകളിലറിയപ്പെടുന്ന നിലവാകയ്ക്കു സംസ്കൃതത്തിൽ സോനമുഖി, ഭൂമിചാരി, മാർക്കണ്ഡികാ എന്നീ പേരുകളുമുണ്ട്. തെക്കേ ഇന്ത്യയിൽ തിരുനെൽവേലി, മധുര, തൃശിനാപ്പള്ളി എന്നിവിടങ്ങളിലും മൈസൂറിലും നിലവാക വൻതോതിൽ കൃഷിചെയ്യുന്നു.

ഒന്നരമീറ്ററോളം ഉയരത്തിൽ വളരുന്ന കുറ്റിച്ചെടിയാണ് നിലവാക. ഇലകൾ സംയുക്തമായിരിക്കും. നീണ്ട് അഗ്രം കൂർത്ത 5-7 ജോടി പത്രകങ്ങളുണ്ട്. 2.5-7 സെ.മീ. വരെ നീളവും ആറു മീ.മി. വീതിയുമുള്ളതാണ് പത്രകങ്ങൾ. പത്രകക്ഷ്യങ്ങളിൽനിന്നാണ് പുഷ്പമഞ്ജരിയുണ്ടാകുന്നത്. ഓരോ പുഷ്പമഞ്ജരിയിലും മഞ്ഞനിറത്തിലുള്ള നിരവധി പുഷ്പങ്ങളുണ്ടായിരിക്കും. ബാഹ്യദളങ്ങളും ദളങ്ങളും അഞ്ചെണ്ണം വീതമാണ്. ഏകദേശം ഒരു സെ.മീറ്ററോളം വീതിയും 3-5 സെ.മീ. നീളവുമുള്ള പോഡാണ് ഫലം. ഓരോ ഫലത്തിലും ഏഴുവിത്തുകൾ വീതമുണ്ടായിരിക്കും.

ഇലകളാണ് നിലവാകയുടെ ഔഷധയോഗ്യമായ ഭാഗം. ഈ സസ്യത്തിൽ സെന്നോസൈഡ് എ (Sennoside A), സെന്നോസൈഡ് ബി (Sennoside B), മാനിറ്റോൾ (mannitol), സോഡിയം പൊട്ടാസ്യം ടാർടറേറ്റ് (Sodium potassium tartarate), സാലിസിലിക് അമ്ലം (Salicylic acid), ക്രൈസോഫാനിക് അമ്ലം (Chrysophanic acid), സാപ്പോണിൻ, എഥിരിയൽ ഓയിൽ (Etherial Oil), റെസിൻ, β സിറ്റോസ്റ്റിറോൾ എന്നിവ അടങ്ങിയിട്ടുണ്ട്. ഇത് തിക്തരസവും തീക്ഷ്ണ-രൂക്ഷ-ലഘു ഗുണങ്ങളും ഉഷ്ണവീര്യവുമുള്ളതാണ്. ഈ സസ്യത്തിൽ അടങ്ങിയിട്ടുള്ള സെന്നോസൈഡ് എ, ബി എന്നീ ഗ്ലൂക്കോസൈഡുകൾ വിരേചന ഔഷധങ്ങളുണ്ടാക്കാൻ ഉപയോഗിക്കുന്നു. നിലവാകയിൽ അടങ്ങിയിരിക്കുന്ന സിറ്റോസ്റ്റിറോൾ എന്ന രാസഘടകത്തിന് കാൻസറിനെ പ്രതിരോധിക്കാനുള്ള കഴിവുണ്ടെന്നു കരുതപ്പെടുന്നു. ഇത് ചർമരോഗങ്ങൾ, കുഷ്ഠം, വാതം, കൃമി, കാസം എന്നിവയെയും ശമിപ്പിക്കും.
രസം :തിക്തം, കടു

ഗുണം :ലഘു, രൂക്ഷം,തീക്ഷ്ണം

വീര്യം :ഉഷ്ണം

വിപാകം :കടു
ഇല
'മാർക്കണ്ഡികാ കുഷ്ഠഹരീ ഊർധ്വാധഃ കാമശോധനീ
വാതരുക് കൃമി കാസഘ്നീ ഗുൽമോദര വിനാശിനി' എന്നാണ് നിഘണ്ടുസംഗ്രഹം എന്ന ആയുർവേദഗ്രന്ഥത്തിൽ നിലവാകയെ വിശേഷിപ്പിച്ചിരിക്കുന്നത്.


</doc>
<doc id="146211" url="https://ml.wikipedia.org/wiki?curid=146211" title="മദാം ബോവറി">
മദാം ബോവറി

ഫ്രഞ്ച് നോവലിസ്റ്റ് ഗുസ്താഫ് ഫ്ലൊബേറിന്റെ നായകശില്പമാണ് മദാം ബോവറി. 1856-ൽ വെളിച്ചം കണ്ട ഈ കൃതി, ഫ്ലൊബേറിന്റെ പ്രസിദ്ധീകരിക്കപ്പെട്ട നോവലുകളിൽ ആദ്യത്തേതാണ്. ഒരു താഴേക്കിട ഡോക്ടറുടെ പത്നിയായ എമ്മാ ബോബറിയെ കേന്ദ്രീകരിച്ചാണ് ഇതിലെ കഥ. പ്രവിശ്യാജീവിതത്തിന്റെ സാധാരണത്വവും ശൂന്യതയും നൽകിയ വിരസതയിൽ നിന്നു രക്ഷനേടാനായി, വിവാഹേതരബന്ധങ്ങളിലേക്കും ധനശേഷിക്കു നിരക്കാത്ത ജീവിതശൈലിയിലേക്കും തിരിഞ്ഞ എമ്മായുടെ കഥ പ്രേമബന്ധങ്ങളിലെ തിക്താനുഭവങ്ങളുടേയും സാമ്പത്തികത്തകർച്ചയുടേയും വഴി പിന്തുടർന്ന് അത്മഹത്യയുടെ ദുരന്തത്തിൽ സമാപിക്കുന്നു. രചനയിൽ തികവിനുവേണ്ടിയുള്ള അന്വേഷണത്തിന് "കുപ്രസിദ്ധി" തന്നെ നേടിയിരുന്ന ഫ്ലൊബേർ, താൻ എപ്പോഴും "ശരിയായ വാക്ക്" തേടിനടക്കുകയാണെന്ന് ഏറ്റുപറഞ്ഞിട്ടുണ്ട്. അതിസാധാരണമെന്നോ ഏറെ ആവർത്തിക്കപ്പെട്ടിട്ടുള്ളതെന്നോ പറയാവുന്ന ഒരു ഇതിവൃത്തത്തെ ആശ്രയിച്ചുള്ള ഈ കൃതിയുടെ കലാപരമായ മേന്മ അതിലെ വിശദാംശങ്ങളിലും കഥയുടെ നിഗൂഢക്രമത്തിലുമാണ്.

1856 ഒക്ടോബർ 1 മുതൽ ഡിസംബർ 15 വരെ "പാരിസ് റെവ്യൂ" എന്ന ആനുകാലികത്തിൽ ഖണ്ഡശ: പ്രസിദ്ധീകരിക്കപ്പെട്ട ഈ കൃതി, അശ്ലീലതയുടെ പേരിൽ ആക്രമിക്കപ്പെട്ടു. 1857 ജനുവരിയിൽ ഇതുസംബന്ധിച്ചു നടന്ന വിചാരണ നോവലിന് കുപ്രസിദ്ധി നേടിക്കൊടുത്തു. 1857 ഫെബ്രുവരി 7-ന് ഫ്ലൊബേർ കുറ്റവിമുക്തനാക്കപ്പെട്ടതിനെ തുടർന്ന് പുസ്തകരൂപത്തിൽ പ്രസിദ്ധീകരിക്കപ്പെട്ട മദാം ബോവറി പെട്ടെന്ന് "ബെസ്റ്റ് സെല്ലർ" ആയി. റിയലിസ്റ്റ് സാഹിത്യത്തിന്റെ അടിസ്ഥാനമാതൃക, എല്ലാക്കാലത്തേയും ഏറ്റവും മഹത്തായ നോവലുകളിൽ ഒന്ന്, എന്നീ നിലകളിൽ ഇതിന്റെ സ്ഥാനം ഇന്ന് അനിഷേധ്യമായിരിക്കുന്നു.
എല്ലാക്കാലത്തേയും ഏറ്റവും മികച്ച പത്തു നോവലുകൾ കണ്ടെത്താനായി സമകാലീന സാഹിത്യകാരന്മാർക്കിടയിൽ 2007-ൽ അമേരിക്കയിലെ ടൈം വാരിക നടത്തിയ അഭിപ്രായ വോട്ടെടുപ്പിൽ ഏറ്റവും മുന്തിയ രണ്ടു നോവലുകളിൽ ഒന്നായി മദാം ബോവറി വിലയിരുത്തപ്പെട്ടു. അതിനേക്കാൾ മികച്ചതായി കണക്കാക്കപ്പെട്ടത്, സമാന ഇതിവൃത്തമുള്ള ലിയോ ടോൾസ്റ്റോയ്-യുടെ അന്നാ കരേനിന മാത്രമായിരുന്നു.


</doc>
<doc id="146212" url="https://ml.wikipedia.org/wiki?curid=146212" title="എറണാകുളം നിയമസഭാമണ്ഡലം">
എറണാകുളം നിയമസഭാമണ്ഡലം

കേരളത്തിലെ എറണാകുളം ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് എറണാകുളം നിയമസഭാമണ്ഡലം. ഈ മണ്ഡലം; കൊച്ചി താലൂക്കിൽ കൊച്ചി നഗരസഭയുടെ 26-ആം വാർഡും കണയന്നൂർ താലൂക്കിലെ ചേരാനല്ലൂർ പഞ്ചായത്തും ഇതേ താലൂക്കിൽ ഉൾപ്പെടുന്ന കൊച്ചി നഗരസഭയുടെ 27-30 വരേയും 32,35, 52 മുതൽ 66 വരേയുമുള്ള വാർഡുകൾ അടങ്ങിയിരിക്കുന്നു. . 


</doc>
<doc id="146213" url="https://ml.wikipedia.org/wiki?curid=146213" title="തൃക്കാക്കര നിയമസഭാമണ്ഡലം">
തൃക്കാക്കര നിയമസഭാമണ്ഡലം

കേരളത്തിലെ എറണാകുളം ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് തൃക്കാക്കര നിയമസഭാമണ്ഡലം. കണയന്നൂർ താലൂക്കി ഉൾപ്പെടുന്ന കൊച്ചി നഗരസഭയുടെ 31,33,34,36 മുതൽ 51 വരേയുമുള്ള വാർഡുകളും തൃക്കാക്കര നഗരസഭയും ചേർന്നമണ്ഡലമാണ് തൃക്കാക്കര നിയമസഭാമഡലം.


</doc>
<doc id="146216" url="https://ml.wikipedia.org/wiki?curid=146216" title="അഞ്ചിക്കൈമൾ">
അഞ്ചിക്കൈമൾ

ചെരാനല്ലൂർ, കുന്നത്തുനാട്‌, പുളക്കാട്, കുറുമൽക്കൂർ, വടക്കൂർ, എന്നീ തറവാട്ടു പേരുള്ള അഞ്ചു എന്ന പ്രബലരായ നായർ മാടമ്പി-പ്രഭുക്കന്മാരെ ആണ് അഞ്ചിക്കൈമൾമാർ എന്ന് വിളിച്ചിരുന്നത്‌. ഇവരിൽ പ്രധാനി ചെരുകാടുകൈമൾ എന്ന പേരിൽ അറിയപ്പെട്ടിരുന്ന ചെരാനല്ലൂർ കർത്താവായിരുന്നു. എറണാകുളവും, അതിന്റെ പരിസരപ്രദേശങ്ങളും ഇവരുടെ വകയായിരുന്നു. ഇവർ കൊച്ചിരാജാവിനോടും സാമൂതിരിയോടും മാറി മാറി കൂറുപുലർത്തി പോന്നിരുന്നു. ഇവരെ കൂടാ‍തെ മറ്റുചില ശക്തന്മാരായ നായർപ്രമാണിമാരും ഉണ്ടായിരുന്നു. എറണാകുളത്തിന് വടക്ക് മുറിയനാട്ടുനമ്പ്യാർ, പാലിയത്തച്ചൻ, കോടശ്ശേരികൈമൾ, കൊരട്ടികൈമൾ, ചങ്ങരൻ കോതകൈമൾ, പനമ്പുകാട്ടുകൈമൾ എന്നിവരാണ് അവരിൽ പ്രബലന്മാർ, കൊച്ചിരാജാവിനോട് നാമമാത്രമായ വിധേയത്വമേ ഇവർക്കുണ്ടായിരുന്നുള്ളൂ.

ഏറണാകുളത്തെ ചുങ്കം പിരിച്ചിരുന്നത് ചെരാനല്ലൂർ കർത്താവായിരുന്നു. ഏറണാകുളത്തിന്റെ കിഴക്കും വടക്കും ഉള്ള ഭാഗങ്ങൾ ഈ മാടമ്പികളുടെ അധികാരത്തിലായിരുന്നു. ചില അവസരത്തിൽ സാമൂതിരിയോടും മറ്റു ചില അവസരങ്ങളിൽ കൊച്ചി രാജാവിനോടും അവർ കൂറു പുലത്തിയിരുന്നു. ഏതെങ്കിലും വലിയ രാജാവിനോട് നേരിയ വിധേയത്വം ഉണ്ടായിരുന്നുവെങ്കിലും അതത് പ്രദേശങ്ങളിൽ വമ്പിച്ച അധികാരങ്ങളാണ് ഇവർക്ക് ഉണ്ടായിരുന്നത്; സ്വന്തമായി സൈന്യവുമുണ്ടായിരുന്നു. കൊച്ചിയും കോഴിക്കോടും തമ്മിൽ ആദ്യകാലങ്ങളിൽ നടന്ന യുദ്ധങ്ങളിൽ ഇവരുടെ കൂറ് സാമൂതിരിയോടായിരുന്നു. സാമൂതിരിയുടെ പിന്തുണയുണ്ടായിരുന്നതിനാൽ കൊച്ചിരാജാവിന് ഇവരെ ആക്രമിച്ച് അധികാരം സ്ഥാപിക്കാൻ കഴിഞ്ഞിരുന്നില്ല. 

1503-ൽ പോർച്ചുഗീസുകാർ കൊച്ചിയിൽ കോട്ടകെട്ടി അധികാരം സ്ഥാപിച്ചു. അതിനു ശേഷം സമീപ പ്രദേശങ്ങളിലെ മാടമ്പിമാരുമായി സൗഹൃദം സ്ഥാപിക്കാൻ ശ്രമിച്ചു. പോർച്ചുഗീസുകാരുടെ നിർബന്ധ പ്രകാരമായിരുന്നു സാമൂതിരിയുമായുള്ള കൂറ് ഉപേക്ഷിച്ച് കൊച്ചിയുടെ മേൽക്കോയ്മ സ്വീകരിച്ചത്. എന്നാൽ ഇടയ്ക്കിടെ ഈ കരാർ ലംഘിച്ചിരുന്നു, കേരളീയരാജാക്കന്മാരുടെ പൊതുസ്വഭാവമായി പല സഞ്ചാരികളാലും ഇതു ചൂണ്ടി കാണിക്കപ്പെട്ടിട്ടുണ്ട്. ഈ മാടമ്പിമാർക്കിടെ കിടമത്സരങ്ങളും സാധാരണയായിരുന്നു.

1762-ൽ തിരുവിതാംകൂർ-കൊച്ചി ഉടമ്പടിപ്രകാരം കൊച്ചിയിലെ ഇടപ്രഭുക്കൻമാരെ അമർച്ചചെയ്യുന്നതിന് തിരുവിതാംകൂർ രാജാവ് കൊച്ചിരാജാവിനെ സഹായിച്ചു. തൻമൂലം കൊച്ചിരാജാവിന്റെ മന്ത്രിയായിരുന്ന കോയിഅച്ചന് പ്രഭുക്കൻമാരെ ഉൻമൂലനം ചെയ്യാൻ കഴിഞ്ഞു; കൂട്ടത്തിൽ അഞ്ചു കൈമൾമാരെയും. കൈമൾമാരുടെ പിന്നീടുള്ള ചരിത്രം അപ്രധാനമായിത്തീർന്നു. എങ്കിലും അഞ്ചിക്കൈമൾ എന്ന പേര് അവരുടെ സ്മരണയെ നിലനിർത്തുന്നുണ്ട്. 1958 ഏപ്രിൽ 1-ന് എറണാകുളം ജില്ല രൂപംകൊള്ളുന്നതുവരെ എറണാകുളത്തെ ജില്ലാക്കോടതിക്ക് "അഞ്ചിക്കൈമൾ ജില്ലാക്കോടതി" എന്നായിരുന്നു പേർ.


</doc>
<doc id="146223" url="https://ml.wikipedia.org/wiki?curid=146223" title="അഞ്ചുതമ്പുരാൻ പാട്ട്">
അഞ്ചുതമ്പുരാൻ പാട്ട്

കേരളത്തിൽ തിരുവിതാംകൂർ പ്രദേശത്ത് പ്രചാരത്തിലിരുന്ന ഒരു പ്രാചീനഗാനമാണ് അഞ്ചുതമ്പുരാൻ പാട്ട്. ചരിത്രപരമായി പ്രാധാന്യമുള്ള ഒരു പാട്ടാണിത്. കൊല്ലവവർഷം 8-ആം ശതകത്തിന്റെ പൂർവാർധത്തിൽ ജീവിച്ചിരുന്ന ചില വേണാട്ടു രാജകുടുംബാംഗങ്ങൾ തമ്മിലുണ്ടായ അന്തഃഛിദ്രമാണ് ഇതിലെ പ്രതിപാദ്യം.

സകലകലമാർത്താണ്ഡവർമ, പലകലആദിത്യവർമ, പരരാമർ, പരരാമാദിത്യർ, വഞ്ചി ആദിത്യവർമ എന്നീ രാജാക്കൻമാരെ അധികരിച്ചുള്ള പാട്ടായതുകൊണ്ടാണ് ഇതിന് അഞ്ചുതമ്പുരാൻ പാട്ടെന്നു പേർ വന്നതെന്ന് ഉള്ളൂർ അഭിപ്രായപ്പെടുന്നു. ഈ പാട്ടിൽ ചീരാട്ടുപോര്, മാടമ്പുകഥ, പെരുങ്കുളത്തുപോര്, ഏർവാടിപ്പോര് എന്നിങ്ങനെ നാലുഭാഗങ്ങൾ അടങ്ങിയിരിക്കുന്നു.

പാട്ടിന്റെ സ്വഭാവം ഗ്രഹിക്കുന്നതിന് ഒരു ഭാഗം താഴെ ഉദ്ധരിക്കുന്നു:

(അഞ്ചു) തമ്പുരാക്കൻമാർക്കു തമ്മിൽ സ്വരച്ചേർച്ചയില്ലാതെ വന്നതിനാൽ രാജ്യത്ത് അസമാധാനം വർധിക്കുന്നതുകണ്ട് അവരെ രഞ്ജിപ്പിക്കണമെന്ന് ആവശ്യപ്പെട്ടുകൊണ്ട് മഹാരാജാവ് കഴക്കൂട്ടത്തുപിള്ളയ്ക്ക് ഒരു തിരുവെഴുത്തു കൊടുത്തയയ്ക്കുന്നു. അത് കൊണ്ടുപോകുന്ന രാജദൂതൻ,
കണ്ടവരോടൊക്കെ

എന്നു ചോദിക്കുന്നു. അതിന്,

എന്നു മറുപടി.


</doc>
<doc id="146226" url="https://ml.wikipedia.org/wiki?curid=146226" title="അഞ്ജനഗീതം">
അഞ്ജനഗീതം

അഞ്ജനഗീതം ഒരു മറാഠി ഗാനരൂപമാണ്. കഥാകാലക്ഷേപത്തിൽ തില്ലാന, സുകി, മംഗളം, തോടയം എന്നിവപോലെ ഒരു നിർദിഷ്ടഘട്ടത്തിൽ ആലപിക്കണമെന്നു വിധിക്കപ്പെട്ടിട്ടുള്ളതാണിത്. പഞ്ചപദി എന്ന വന്ദനഗാനം (പരമ്പരാഗതമായ അഞ്ചുഗാനങ്ങൾ) പാടിക്കഴിഞ്ഞാണ് അഞ്ജനഗീതം ആലപിച്ചുവരുന്നത്. അയവുള്ള താള(Rhythm) ത്തിലാണ് ഇതു പാടുക. സംഗീത ചിഹ്നങ്ങൾ ഉപയോഗിച്ച് ഗാനങ്ങൾ എഴുതുന്ന കല വികസിക്കുന്നതിനുമുമ്പ് ചില പ്രത്യേക സംജ്ഞകൾ കൊണ്ടാണ് ഗാനങ്ങളുടെ രാഗത്തെ സൂചിപ്പിച്ചിരുന്നത്. അങ്ങനെയുള്ള ഒരു രാഗത്തിന്റെ സൂചനാനാമം കൂടിയാണ് അഞ്ജനഗീതം. ഇതിലെ സാഹിത്യം ഒരു പ്രത്യേക കഥാപാത്രത്തിന്റെ ഉറച്ച തീരുമാനം ചിത്രീകരിക്കുന്നവിധത്തിലായിരിക്കും. തപസ്സിനായി വനത്തിലേയ്ക്കു പോകണമെന്ന് ധ്രുവൻ ചെയ്യുന്ന ദൃഢനിശ്ചയം പ്രതിപാദിക്കുന്ന ഭാഗം ഇതിന് ഒരു ഉദാഹരണമാണ്. ഈ ഗീതത്തിന്റെ രാഗത്തിന് മധ്യമം മുതൽ നിഷാദംവരെ അഞ്ചുസ്വരങ്ങളിലായി ക്ലുപ്തപരിധികൾ നിശ്ചയിച്ചിട്ടുണ്ട്. അതുപോലെ അഞ്ജനഗീതം പാടേണ്ടത് താഴ്ന്നലയത്തിലായിരിക്കണമെന്നും നിബന്ധനയുണ്ട്. അതുകൊണ്ട് ഇത് മധ്യമശ്രുതിയിലാണ് പാടുന്നത്. ഝൻഝോടി (ചെഞ്ചുരുട്ടി), കാകളി, നിഷാദം എന്നിവയുടെ സ്വരഘടനയുമായി ഇതിന്റെ സ്വരഘടനയ്ക്ക് സാമ്യം ഉണ്ട്. "സെന്ദിൽമനഗർ" എന്നാരംഭിക്കുന്ന കാവടിച്ചിന്തിന്റെ രാഗവുമായി അഞ്ജനഗീതത്തിന് സാദൃശ്യമുണ്ട്. 


</doc>
<doc id="146229" url="https://ml.wikipedia.org/wiki?curid=146229" title="ലോക വനദിനം">
ലോക വനദിനം

എല്ലാ വർഷവും മാർച്ച് 21-നാണ് ലോക വനദിനമായി ആചരിക്കുന്നത്. വനനശീകരണത്തിൽ നിന്നും വനങ്ങളെ സംരക്ഷിക്കുക എന്നതാണ് ഈ ദിനാചരണത്തിന്റെ ലക്ഷ്യം. ഓരോവർഷവും പ്രത്യേക ഉദ്ദേശലക്ഷ്യങ്ങളോടെയാണ് ഈ ദിനം ആചരിക്കപ്പെടുന്നത്. പ്ളാസ്റ്റിക്ക് പോലുള്ള വസ്തുക്കൾ വന ജൈവവ്യവസ്ഥയെ അപകടകരമായി ബാധിക്കുന്നു. അതോടൊപ്പം ഇക്കോടൂറിസം പോലുള്ള പദ്ധതികൾ ഉണ്ടാക്കുന്ന ദുരന്തഫലങ്ങൾ ലോകത്തിലെ എല്ലാ വനങ്ങളുടെയും നിലനിൽപ്പിനെ അപകടകരമാക്കുന്നു. ഭൂമിയുടെ ആവാസവ്യവസ്ഥയെ തന്നെ ബാധിക്കുന്ന ഇത്തരം മാനുഷിക ഇടപെടലുകളിൽ നിന്നും വനങ്ങളെ രക്ഷിക്കുക എന്നതാണ് വർഷം തോറും ആചരിക്കുന്ന ഈ ദിനത്തിന്റെ പ്രധാന ഉദ്ദേശലക്ഷ്യം.

ഐക്യരാഷ്ട്ര സഭയുടെ പൊതു സഭയുടെ 2012 നവംബർ 28ലെ തീരുമാനം അനുസരിച്ചാണ്. ഈ സംഭവം ആഘോഷിക്കുന്നത്, എല്ലാതര കാടുകളുടേയും കാടിനു പുറത്തുള്ള മരങ്ങളുടേയും പ്രാധാന്യവും ഇപ്പോഴത്തേയും ഭാവിയിലേയും തലമുറയ്ക്കുള്ള ഗുണങ്ങളേയും പറ്റി ബോധവൽക്കരണം നടത്തുന്നതിനാണ്.
അന്ത്രാഷ്ട്ര വന ദിനത്തിൽ മരത്തൈകൾ നടൽ തുടങ്ങിയ സംഘടിതപ്രവർത്തനങ്ങൾ മരത്തേയും കാടുകളേയും ഉൾപ്പെട്ടുള്ള പ്രാദേശിക, ദേശീയ, അന്തരാഷ്ട്ര പരിപാടികൾ ഏറ്റെടുക്കുന്നതിനും നടപ്പാക്കുന്നതിനും രാജ്യങ്ങളെ പ്രോത്സാഹിപ്പിക്കുന്നു . International Day of Forests was observed for the first time on March 21, 2013.

 * for International Day of Forests, Food and Agriculture Organization


</doc>
<doc id="146230" url="https://ml.wikipedia.org/wiki?curid=146230" title="ലോക കാലാവസ്ഥാദിനം">
ലോക കാലാവസ്ഥാദിനം

എല്ലാ വർഷവും മാർച്ച് 23-നാണ് ലോക കാലാവസ്ഥാദിനമായി ആചരിക്കുന്നത്. ഐക്യരാഷ്ട്ര സംഘടനയുടെ കീഴിലുള്ള ലോക കാലാവസ്ഥാസംഘടനയുടെ ആഭിമുഖ്യത്തിലാണ് ഈ ദിനാചരണം.


</doc>
<doc id="146238" url="https://ml.wikipedia.org/wiki?curid=146238" title="ഇ.പി. ജയരാജൻ">
ഇ.പി. ജയരാജൻ

കേരളത്തിലെ ഒരു രാഷ്ട്രീയ നേതാവാണ് സിപിഐ (എം) കേന്ദ്ര കമ്മറ്റി അംഗമായിട്ടുള്ള ഇ.പി. ജയരാജൻ.

എസ്എഫ്ഐയിലൂടെ പൊതുരംഗത്ത് എത്തിയ ഇദ്ദേഹം ഡിവൈഎഫ്ഐയുടെ പ്രഥമ അഖിലേന്ത്യാ പ്രസിഡന്റ് ആയിരുന്നു. ദീർഘകാലം സിപിഐ (എം) കണ്ണൂർ ജില്ല സെക്രട്ടറിയായും തൃശ്ശൂർ ജില്ലാസെക്രട്ടറിയുടെ ചുമതലയിലും പ്രവർത്തിച്ചു. കർഷകസംഘം സംസ്ഥാന പ്രസിഡന്റ്, ദേശാഭിമാനി ജനറൽ മാനേജർ എന്നീ ചുമതലകളിലും ഇദ്ദേഹം പ്രവർത്തിച്ചിട്ടുണ്ട്. 1997-ൽ അഴീക്കോട് നിന്ന് നിയമസഭയിലേയ്ക്ക് തിരഞ്ഞെടുക്കപ്പെട്ടു. 2011-ലും 2016-ലും കണ്ണൂർ ജില്ലയിലെ മട്ടന്നൂരിൽ നിന്നും നിയമസഭയിലേക്ക് വീണ്ടും തിരഞ്ഞെടുക്കപ്പെട്ടു. 2016 മേയ് 25-ന് പിണറായി വിജയൻ മന്ത്രിസഭയിൽ വ്യവസായം, കായികം എന്നീ വകുപ്പുകളുടെ ചുമതലയേറ്റു. എന്നാൽ ബന്ധുനിയമന വിവാദത്തേത്തുടർന്ന് 2016 ഒക്ടോബർ 14-ന് ഇദ്ദേഹം മന്ത്രിപദം രാജി വെച്ചു. എന്നാൽ ഇ.പി. ജയരാജനുൾപ്പെട്ട ബന്ധുനിയമനക്കേസ് നിലനിൽക്കില്ലെന്നു സർക്കാർ കഴിഞ്ഞവർഷം സെപ്റ്റംബർ 26നു.ഹൈക്കോടതിയിൽ ബോധിപ്പിച്ചു. ആർക്കും സാമ്പത്തിക നേട്ടമോ വിലപ്പെട്ട കാര്യസാധ്യമോ ഇല്ലാത്ത സാഹചര്യത്തിൽ അഴിമതി നിരോധന നിയമപ്രകാരം കേസ് നിലനിൽക്കില്ലെന്നാണു വിശദീകരണം. വിജിലൻസ് ക്ലീൻ ചിറ്റ് നൽകിയതോടെയാണു ജയരാജന്റെ തിരിച്ചുവരവിനു കളമൊരുങ്ങിയത്. 


</doc>
<doc id="146239" url="https://ml.wikipedia.org/wiki?curid=146239" title="ശിലാവിജ്ഞാനം">
ശിലാവിജ്ഞാനം

കട്ടിയുള്ള ഭൂമിയുടെ ഭാഗങ്ങളെക്കുറിച്ചു പഠിക്കുന്ന ശാസ്ത്രശാഖയാണ് ശിലാ വിജ്ഞാനം. ഇത് ജീവന്റെ ഉല്പത്തി, പഴയ കാലത്തെ കാലാവസ്ഥ, ഭുവൽക്കചലനം ഇവയ്ക്കുള്ള പ്രാഥമിക തെളിവുകൾ നൽകുന്നു.


</doc>
<doc id="146240" url="https://ml.wikipedia.org/wiki?curid=146240" title="കുന്നത്തുനാട് നിയമസഭാമണ്ഡലം">
കുന്നത്തുനാട് നിയമസഭാമണ്ഡലം

കേരളത്തിലെ എറണാകുളം ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് കുന്നത്തുനാട് നിയമസഭാമണ്ഡലം. കുന്നത്തുനാട് താലൂക്കിൽ ഉൾപ്പെടുന്ന ഐക്കരനാട്, കിഴക്കമ്പലം, കുന്നത്തുനാട്, മഴുവന്നൂർ, പൂതൃക്ക, തിരുവാണിയൂർ, വടവുകോട്-പുത്തൻകുരിശ്, വാഴക്കുളം എന്നീ പഞ്ചായത്തുകൾ അടങ്ങുന്നതാണ് കുന്നത്തുനാട് നിയമസഭാമണ്ഡലം.. 

കുന്നത്തുനാട് നിയമസഭാമണ്ഡലം പട്ടിക ജാതി സംവരണമണ്ഡലമാണ്. 




</doc>
<doc id="146241" url="https://ml.wikipedia.org/wiki?curid=146241" title="മൂവാറ്റുപുഴ നിയമസഭാമണ്ഡലം">
മൂവാറ്റുപുഴ നിയമസഭാമണ്ഡലം

കേരളത്തിലെ എറണാകുളം ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് മൂവാറ്റുപുഴ നിയമസഭാമണ്ഡലം. മൂവാറ്റുപുഴ താലൂക്കിൽ ഉൾപ്പെടുന്ന മൂവാറ്റുപുഴ മുനിൽപ്പാലിറ്റി, ആരക്കുഴ, ആവോലി, ആയവന, കല്ലൂർക്കാട്, മഞ്ഞള്ളൂർ, മാറാടി, പായിപ്ര, പാലക്കുഴ, വാളകം എന്നീ പഞ്ചായത്തുകളും'; കോതമംഗലം താലൂക്കിൽ ഉൾപ്പെടുന്ന പൈങ്ങോട്ടൂർ, പോത്താനിക്കാട് എന്നീ പഞ്ചായത്തുകളും ഉൾപ്പെടുന്നതാണ് മൂവാറ്റുപുഴ നിയമസഭാമണ്ഡലം.. 


</doc>
<doc id="146243" url="https://ml.wikipedia.org/wiki?curid=146243" title="അഞ്ജനം">
അഞ്ജനം

ചില രാസപദാർഥങ്ങളുടെ പഴയ സാമാന്യനാമമാണ് അഞ്ജനം. അഞ്ജനം അഞ്ചുവിധത്തിൽ ഉണ്ട്. 

ഇത് ചിതൽപ്പുറ്റിന്റെ ശിഖരങ്ങൾപോലുള്ള ആകൃതിയും പൊട്ടിച്ചുനോക്കിയാൽ കരിംകൂവളപ്പൂവിന്റെ കാന്തിയും ഉള്ളതാണ്. ഇതൊരു നേത്രരോഗശമനൌഷധമാണ്. നേത്രസംരക്ഷണത്തിനുവേണ്ടി ഈ അഞ്ജനം നിത്യവും കണ്ണിൽ എഴുതുവാൻ ആയുർവേദത്തിൽ വിധിയുണ്ട്. ശീതവീര്യമായ ഈ അഞ്ജനം രക്തപിത്തം, ഇക്കിൾ എന്നീ രോഗങ്ങളെ ശമിപ്പിക്കുകയും വ്രണങ്ങളെ ശുദ്ധിയാക്കി ഉണക്കുകയും ചെയ്യും.

ഇത് മൂന്നുവിധത്തിൽ ഉണ്ട്. ഒന്നാമത്തേത് ശൈലജമായി പ്രകൃതിയിൽനിന്നും ലഭിക്കുന്നു; മഞ്ഞനിറമായിരിക്കും. ഇത് ശ്ളേഷ്മവിഷനേത്രവികാരങ്ങളെ ശമിപ്പിക്കുന്നു. കടുതിക്തരസവും ഉഷ്ണവീര്യവും രസായനഗുണവും ഉള്ള ഈ പദാർഥം വ്രണത്തെ ഉണക്കുന്നു. മറ്റു രണ്ടുവിധത്തിലുള്ള രസാഞ്ജനങ്ങൾ കൃത്രിമമായി ഉണ്ടാക്കപ്പെടുന്നു. അവയിൽ ആദ്യത്തേത് പീതചന്ദനനിര്യാസം തന്നെയാണ്. പീതചന്ദനം കഷായംവച്ചു വറ്റിച്ചു കുറുക്കി എടുക്കുകയും ആകാം. ഇതിന് മഞ്ഞനിറമായിരിക്കും. വക്ത്രരോഗങ്ങൾ, ശ്വാസരോഗങ്ങൾ, വാതപിത്ത രക്തവികാരങ്ങൾ എന്നിവയ്ക്കു ശമനകരമായിട്ടുള്ളതാണ്. അടുത്തത് മരമഞ്ഞൾക്കഷായത്തിൽ സമം പശുവിൻപാലും ചേർത്തു നാലിലൊന്നായി വറ്റിച്ച് എടുക്കുന്നതാണ്. ഇത് നേത്രരോഗശമനാർഥം ഉപയോഗപ്പെടുത്താം.

ഇതും ചിതൽപ്പുറ്റിന്റെ ആകൃതിയും പൊട്ടിച്ചാൽ കരിംകൂവളപ്പൂവിന്റെ നിറവും ഉള്ളതാണ്. കഷായസ്വാദുരസങ്ങളടങ്ങിയിരിക്കുന്നു. ഇക്കിൾ, വിഷം, ഛർദി, കഫപിത്തരക്ത വികാരങ്ങൾ എന്നിവയെ ശമിപ്പിക്കുന്നു. കണ്ണിന് ഹിതകരവുമാണ്.

വെള്ളനിറവും ശീതവീര്യവുമാണിതിനുള്ളത്. വിഷം, ജ്വരം, ഇക്കിൾ, നേത്രരോഗങ്ങൾ എന്നിവയെ ശമിപ്പിക്കുന്നു.

(lead sulphide) 

നീലനിറത്തിലുള്ള ഈ അഞ്ജനം ത്രിദോഷങ്ങളെ ശമിപ്പിക്കുന്നു. രസായനഗുണമുണ്ട്. സ്വർണം ഭസ്മമാക്കുന്നതിന് സഹായകവും കണ്ണിന് ഹിതകരവുമാണ്.

മേല്പറഞ്ഞ അഞ്ചുതരം അഞ്ജനങ്ങൾക്കു പുറമേ "കുലത്ഥാഞ്ജനം" എന്നൊരുതരം അഞ്ജനത്തെയും ചില ഗ്രന്ഥങ്ങളിൽ വിവരിച്ചുകാണുന്നുണ്ട്. ഇതിന് മറ്റ് അഞ്ജനങ്ങൾക്കുള്ള ഗുണങ്ങൾക്കു പുറമേ ത്വക്ക് രോഗങ്ങളെ ശമിപ്പിക്കുന്നതിനുള്ള കഴിവുംകൂടിയുണ്ട്.

എല്ലാവിധ അഞ്ജനങ്ങളും ശുദ്ധിചെയ്യേണ്ടതാണ്. ഇവ കയ്യോന്നിച്ചാറിൽ ശുദ്ധിയാകും.

ഒരു നേത്രലേപനമെന്ന നിലയിൽ ഭാരതീയകവികൾ അഞ്ജനത്തെ പുകഴ്ത്തിയിട്ടുണ്ട്. ശ്രീരാമന്റെ ബാല്യകാലത്തെ വർണിക്കുമ്പോൾ "അഞ്ജനമണിഞ്ഞതിമഞ്ജുളതരമായ കഞ്ജ നേത്രവും" എന്ന് എഴുത്തച്ഛൻ പാടിയിരിക്കുന്നു (അധ്യാത്മരാമായണം). "ഭവാനെയാർ കാണ്മൂ ചരചര പ്രേമാഞ്ജനമെഴുതിയ ചക്ഷുസ്സില്ലാഞ്ഞാൽ" എന്ന് ഉള്ളൂർ പരമേശ്വരയ്യരും ആലങ്കാരികമായി പ്രയോഗിച്ചിട്ടുണ്ട് (പ്രേമസംഗീതം).

അഗ്നിയെന്നും ഇരുട്ടെന്നും രാത്രിയെന്നും അഞ്ജനശബ്ദത്തിന് അർഥമുണ്ട്. 'ബ്രഹ്മ പ്രളയകാലത്തിൽ ആകാശം അഞ്ജനത്തിൽ ലയിക്കുമെന്നും അഞ്ജനം ബ്രഹ്മത്തിൽ ലയമാകുമെന്നും ബ്രഹ്മമൊന്നുമാത്രം ശേഷിച്ചുനിൽക്കു'മെന്നും വേദാന്തവിചാരണ എന്ന പ്രാചീന ഗദ്യഗ്രന്ഥത്തിൽ കാണുന്നു.

പുരാണ പരാമൃഷ്ടമായ ഒരു പർവതം. "അഞ്ജനാഭിഖ്യഗിരിയിൽ പാർത്തുപോരും പ്ളവംഗമർ" എന്ന് വാല്മീകിരാമായണം.

ഭൂതാഞ്ജനം, പാതാളാഞ്ജനം, ചോരാഞ്ജനം തുടങ്ങിയവ മഷിനോട്ടത്തിനുള്ള കൂട്ടുകളെന്ന നിലയിൽ അറിയപ്പെടുന്നു.


</doc>
<doc id="146244" url="https://ml.wikipedia.org/wiki?curid=146244" title="കോതമംഗലം നിയമസഭാമണ്ഡലം">
കോതമംഗലം നിയമസഭാമണ്ഡലം

കേരളത്തിലെ എറണാകുളം ജില്ലയിൽ സ്ഥിതിചെയ്യുന്ന ഒരു നിയമസഭാമണ്ഡലമാണ് കോതമംഗലം നിയമസഭാമണ്ഡലം. 

കോതമംഗലം താലൂക്കിൽ ഉൾപ്പെടുന്ന കോതമംഗലം നഗരസഭ, കവളങ്ങാട്, കീരംപാറ, കോട്ടപ്പടി, കുട്ടമ്പുഴ, നെല്ലിക്കുഴി, പല്ലാരിമംഗലം, പിണ്ടിമന, വാരപ്പെട്ടി എന്നീ പഞ്ചായത്തുകളും ഉൾപ്പെടുന്ന നിയമസഭാമണ്ഡലമാണ്. 


</doc>
<doc id="146248" url="https://ml.wikipedia.org/wiki?curid=146248" title="റുപേ">
റുപേ

ക്രെഡിറ്റ് കാർഡ്, ഡെബിറ്റ് കാർഡ് തുടങ്ങിയവ ഉപയോഗിച്ചുള്ള പണമിടപാടുകളിൽ മദ്ധ്യവർത്തികളായി പ്രവർത്തിക്കുന്ന ഇന്ത്യയിലെ ഏക സംവിധാനമാണ് റുപേ. വിസ, മാസ്റ്റർകാർഡ് തുടങ്ങിയ പേയ്മെന്റ് ഗേറ്റ്‌വേ സംവിധാനങ്ങൾക്ക് ബദലായാണ് ഇന്ത്യ സ്വന്തമായി പെയ്മെന്റ് ഗേറ്റ്‌വേ സംവിധാനം ഏർപ്പെടുത്തുന്നത്. ഇന്ത്യയിൽ 2011 മദ്ധ്യത്തിൽ ചില ബാങ്കുകൾ ഈ സംവിധാനം വഴി ഉപയോക്താക്കൾക്ക് കാർഡുകൾ ലഭ്യമാക്കി. നാഷണൽ പേയ്‌മെന്റ്‌സ് കോർപ്പറേഷൻ ഓഫ് ഇന്ത്യയാണ് (NPCI) റുപേയ്ക്ക് അന്തിമരൂപം നൽകിയത്. ഇന്ത്യപേ എന്നാണ്‌ ഇത് നേരത്തെ അറിയപെട്ടിരുന്നത്.

ധനകാര്യസ്ഥാപനങ്ങളെയും പോയിന്റ് ഓഫ് സെയിലിനെയും (എ.ടി.എം.-കൾ, കച്ചവട സ്ഥാപനങ്ങൾ) ബന്ധിപ്പിച്ച് ഇടപാടുചക്രം പൂർത്തീകരിക്കുന്നതിനായി പ്രവർത്തിക്കുന്ന മദ്ധ്യവർത്തിയാണ് റുപേ. ഈ പേയ്മെന്റ് ഗേറ്റ്‌വെ സംവിധാനം വർഷം മുഴുവനും ഇടതടവില്ലാതെ പ്രവർത്തിക്കുന്നു. റുപേ നിലവിൽ വന്നതോടുകൂടി സ്വന്തം പണമിടപാട് ശൃംഖല നിലവിലുള്ള ചുരുക്കം ചില രാജ്യങ്ങളിലൊന്നായി ഇന്ത്യയും മാറി. എ.ടി.എം., പോയ്ന്റ് ഓഫ് സെയിൽസ് (പി.ഒ.എസ്), ഓൺലൈൻ സെയിൽസ് എന്നീ മൂന്നു ചാനലുകളിൽ ഉപയോഗിക്കാൻ കഴിയുന്ന റുപേ കാർഡ് ലോകത്തിലെ ഏഴാമത്തെ പേയ്‌മെന്റ് ഗേറ്റ്‌വേ സൗകര്യമാണ്.


</doc>
<doc id="146267" url="https://ml.wikipedia.org/wiki?curid=146267" title="റീഡ് ഒൺലി മെമ്മറി">
റീഡ് ഒൺലി മെമ്മറി

വിവരം അഥവാ ഡാറ്റ ശേഖരിച്ചു വയ്ക്കാനുള്ള് ഒരു ഉപാധിയാണ് റോം അഥവാ റീഡ് ഒൺലി മെമ്മറി "(Read Only Memory അല്ലെങ്കിൽ ROM)". മിക്കപ്പോഴും ഉല്പാദന സമയത്തുതന്നെ ഡാറ്റ ഇവയിൽ ഉൾക്കൊള്ളിക്കുന്നു. ശേഖരിച്ചുവെച്ച ഡാറ്റ വായിക്കുവാൻ മാത്രമേ കഴിയുകയുള്ളൂ, ഇവ തിരുത്തുവാനോ മാറ്റം വരുത്തുവാനോ കഴിയുകയില്ല. വൈദ്യുതി വിച്ഛേദിക്കപ്പെട്ടാലും വിവരങ്ങൾ മാഞ്ഞുപോകുന്നതല്ല. കമ്പ്യൂട്ടർ അധിഷ്ടിതമായ സാധാരണ ഹാർഡ്‌വെയർ വിവരങ്ങൾ, അനുബന്ധ ഉപകണങ്ങളുടെ അവസ്ഥ, ഫ്ലാഗ് ഡാറ്റകൾ, ബയോസ് വിവരങ്ങൾ തുടങ്ങിയവ സ്ഥിരമായി ശേഖരിച്ചുവെയ്ക്കുവാനും ഇതുപയോഗിക്കുന്നു.

സാങ്കേതികവിദ്യയുടെ വളർച്ച മൂലം, പുതിയ തരത്തിലുള്ള റോമുകൾ വന്നു. മൊത്തമായി തിരുത്തിയെഴുതാവുന്ന തരത്തിലുള്ളവയും, അൾട്രാവയലറ്റ് രശ്മികൾ മൂലം മായിക്കാവുന്നവയും വന്നു. ശേഷം ഇലക്ടിക്ക് കറണ്ട് ഉപയോഗിച്ച് തിരുത്താവുന്ന തരവും വന്നു. ഇവ കൂടുതലായും ഉപയോഗിക്കുന്നത് എംബഡഡ് സിസ്റ്റങ്ങളിലാണ്,

ഇലക്ട്രിസിറ്റി ഉപയോഗിച്ച് മായിക്കാവുന്ന റോമുകളിൽ ഫ്ലാഷ് മെമ്മറി എന്ന ഇനം ഇപ്പോൾ ക്യാമറകളിലും, മ്യൂസിക് പ്ലെയറുകളിലും, മൊബൈൽ ഫോണുകളിലും വ്യാപകമായി ഉപയോഗിച്ചു വരുന്നു. യു എസ്സ് ബി വഴി ബന്ധപ്പെടുത്താവുന്ന ചെറിയ പെൻ ഡ്രൈവുകൾ വിവരങ്ങൾ ശേഖരിച്ചുവെയ്ക്കാനും, കൊണ്ടുനടക്കാനും ഉപയോഗപ്പെടുന്നു. വലിയ അളവിൽ വിവരങ്ങൾ ശേഖരിക്കാവുന്ന ഹാർഡ് ഡ്രൈവുകൾ വരെ ഇത്തരം റോമുകൾ ഉപയോഗിച്ച് ഉണ്ടാക്കുന്നുണ്ട്.




</doc>
<doc id="146269" url="https://ml.wikipedia.org/wiki?curid=146269" title="മോഡേൺ ടൈംസ്">
മോഡേൺ ടൈംസ്

1936-ൽ ഇംഗ്ലീഷ് ഹാസ്യ അഭിനേതാവും സംവിധായകനുമായ ചാർളി ചാപ്ലിൻ നിർമിച്ച ആക്ഷേപ ഹാസ്യ സിനിമയായിരുന്നു മോഡേൺ ടൈംസ്. വ്യവസായവിപ്ലവത്തിന്റെ രൂക്ഷ മുഖം ചാപ്ലിൻ ഇതിലൂടെ വരച്ചു കാട്ടി. ചാപ്ലിൻ പ്രധാന കഥാപാത്രമാകുന്ന ഈ ചിത്രത്തിന്റെ സംവിധാനവും ചാപ്ലിൻ തന്നെയാണ് നിർവഹിച്ചിരിക്കുന്നത്. സിനിമാ നിരൂപകർ മുക്തകണ്ഡം പുകഴ്ത്തിയ ചിത്രമാണിത്. യന്ത്രവൽകൃത ലോകത്തിൽ മനുഷ്യനും യന്ത്രങ്ങളായി മാറുന്ന രംഗം തികച്ചും ഹാസ്യാത്മകമായി അവതരിപ്പിക്കാൻ ചാപ്ലിൻ ഇതിലൂടെ ശ്രമിച്ചു.

ചാർളി ചാപ്ലിൻ യന്ത്രങ്ങളോട് മല്ലടിക്കുന്ന പ്രസിദ്ധമായ ഒരു രംഗം ഉണ്ട് ഈ ചലച്ചിത്രത്തിൽ ദി മെക്കാനിക് സീൻ എന്നാണ് ഇത് അറിയപെടുനത്.



</doc>
<doc id="146270" url="https://ml.wikipedia.org/wiki?curid=146270" title="ശങ്കരനും മോഹനനും">
ശങ്കരനും മോഹനനും

ടി.വി. ചന്ദ്രന്റെ സംവിധാനത്തിൽ ജയസൂര്യ ഇരട്ട കഥാപാത്രങ്ങളെ അവതരിപ്പിച്ച് 2011-ൽ പുറത്തിറങ്ങിയ മലയാളചലച്ചിത്രമാണ് ശങ്കരനും മോഹനനും. കഥ, തിരക്കഥ എന്നിവയും ടി.വി. ചന്ദ്രൻ തന്നെയാണ് നിർവഹിച്ചിരിക്കുന്നത്. റിമ കല്ലിങ്കൽ, മീരാ നന്ദൻ എന്നിവരാണ് ജയസൂര്യയുടെ നായികാകാഥാപാത്രങ്ങളെ അവതരിപ്പിക്കുന്നത്. ജഗതി ശ്രീകുമാർ, സുരാജ് വെഞ്ഞാറമൂട്, സുധീഷ്, ശിവജി ഗുരുവായൂർ എന്നിവരും ഈ ചിത്രത്തിൽ പ്രധാന കഥാപാത്രങ്ങളെ അവതരിപ്പിക്കുന്നു.

കല്യാണം കഴിഞ്ഞതിന്റെ പിറ്റേന്ന് കാലത്ത് പാമ്പു കടിയേറ്റു മരിക്കുന്ന ശങ്കരൻ മാഷ് (ജയസൂര്യ), അനിയൻ മോഹനകൃഷ്ണനെ (ജയസൂര്യ) വിടാതെ പിന്തുടരുകയാണ്. തന്റെ ഭാര്യ രാജലക്ഷ്മി (മീരാ നന്ദൻ) യോട് താൻ ഇപ്പോഴും ജീവിച്ചിരിപ്പുണ്ടെന്നും, അവൾ മറ്റാരെയും വിവാഹം കഴിക്കരുതെന്നും, ശങ്കരന് മോഹനൻ വഴി അറിയിക്കണം. ശങ്കരന്റെ ആ മോഹം രാജലക്ഷ്മിയെ അറിയിക്കാൻ മോഹനകൃഷ്ണൻ ശ്രമിക്കുമ്പോഴുണ്ടാകുന്ന പ്രശ്നങ്ങൾ നർമ്മത്തിൽ ചാലിച്ച് ഈ ചിത്രത്തിൽ അവതരിപ്പിച്ചിരിക്കുന്നു.

കെ ജയകുമാർ രചിച്ച ഗാനത്തിന് മോഹൻ സിതാര സംഗീതം നൽകിയിരിക്കുന്നു.




</doc>
<doc id="146276" url="https://ml.wikipedia.org/wiki?curid=146276" title="കണ്ടെഴുത്ത്">
കണ്ടെഴുത്ത്

വസ്തുവകകൾ കണ്ട് അളവും എലുകയും തിട്ടപ്പെടുത്തി കരം ചുമത്തി സർക്കാർ രേഖയുണ്ടാക്കുന്ന വ്യവസ്ഥയാണ് കണ്ടെഴുത്ത്. 1739-ലാണ് തിരുവിതാംകൂറിൽ ഇത് ആദ്യമായി ഏർപ്പെടുത്തിയത്. 1814-ൽ കൊച്ചിയിലും. ഇപ്പോൾ സർവേവകുപ്പാണ് അളവും എലുകയും തിരിക്കുന്നത്. റവന്യൂവകുപ്പ് കരം ചുമത്തുന്നു.


</doc>
<doc id="146277" url="https://ml.wikipedia.org/wiki?curid=146277" title="ഗലീലി കടൽ">
ഗലീലി കടൽ

വടക്ക് -കിഴക്കൻ ഇസ്രയേലിലെ ഒരു ശുദ്ധജലതടാകം ആണ് ഗലീലി കടൽ. സിറിയയുടെ അതിർത്തിക്കു സമീപം സ്ഥിതിചെയ്യുന്നു. ടൈബീരിയസ് തടാകം എന്നും പേരുണ്ട് . ഇസ്രയേലികൾ കിന്നറെത്ത് തടാകം എന്നും വിളിക്കുന്നു. ഇതിന്റെ നീളം 21 കി.മീ.യും വീതി 5 കി.മീ. മുതൽ 13 കി.മീ. വരെയാണ് . പരാമാവധി ആഴം 49 മീറ്ററാണ്. ജോർദ്ദാൻനദി ഈ തടാകത്തിൽ പതിക്കുന്നു. പഴയനിയമത്തിൽ കിന്നറെത്ത് എന്നാണ് ഗലീലി കടലിനെ പറയുന്നത്. ഇതിന്റെ തീരത്തുവച്ചാണ് യേശുക്രിസ്തു അത്ഭുതങ്ങൾ കാട്ടിയതെന്ന് ബൈബിളീൽ പരാമർശിക്കുന്നു. റോമാക്കാരാണ് ടൈബീരിയസ് എന്നു ഗലീലി കടലിന് പേരിട്ടത്. 1967 ലെ ആറുദിനയുദ്ധം ത്തിലാണ് ഗലീലി കടലിന്റെ മുഴുവൻ നിയന്ത്രണവും ഇസ്രായേൽ സ്വന്തമാക്കിയത്. സമുദ്രനിരപ്പിന് 215 മീറ്റർ (705 അടി),നും 209 മീറ്റർ (686 അടി) നും ഇടയിൽ താഴ്ന്ന് സ്ഥിതിചെയ്യുന്നു. ഭൂമിയിലെ ആഴം കുറഞ്ഞ ശുദ്ധജല തടാകവും ലോകത്തെ ഏറ്റവും താഴ്ന്ന രണ്ടാമത്തെ തടാകവുമാണ് ഇത്(ഒരു ഉപ്പ് വാട്ടർ തടാകം ആയ ചാവുകടൽലിനു ശേഷം )രാജ്യത്തെ കുടിവെള്ളത്തിന്റെ മുഖ്യസ്രോതസ്സും ഈ തടാകമാണ്. ജോർദ്ദാനുമായുള്ള സമാധാനസന്ധിനുസരിച്ച് അങ്ങോട്ടും വെള്ളം നല്കുന്നു. ടൂറിസമാണ് ഇവിടത്തെ പ്രധാന വരുമാനമാർഗ്ഗം. ഗലീലി കടൽ മുഴുവൻ ജനപ്രിയമായ ഹോളിഡേ റിസോർട്ടാണ്. ചരിത്ര പ്രധാനമായ ഒട്ടേറെ സ്ഥലങ്ങൾ തടാകത്തിനു ചുറ്റുമുണ്ട്. ടൈബീരിയസ് പട്ടണം വർഷം തോറും ആയിരക്കണക്കിനു ടൂറിസ്റ്റുകൾ സന്ദർശിക്കുന്നു. വാഴക്കൃഷിക്കും പ്രസിദ്ധമാണ് ഇവിടം.

 


</doc>
<doc id="146283" url="https://ml.wikipedia.org/wiki?curid=146283" title="എ.എം. ആരിഫ്">
എ.എം. ആരിഫ്

ആലപ്പുഴ സ്വദേശി. തിരുവനന്തപുരം ലോ അക്കാദമി ലോകോളേജിൽനിന്ന് നിയമബിരുദം. അരൂർ എംഎൽഎ. വിദ്യാർഥി, യുവജന പ്രസ്ഥാനങ്ങളിലൂടെ രാഷ്ട്രീയരംഗത്തെത്തി. എസ്.എഫ്.ഐ ആലപ്പുഴ ജില്ലാ സെക്രട്ടറി, സംസ്ഥാന കമ്മിറ്റിയംഗം, ഡിവൈഎഫ്ഐ സംസ്ഥാന കമ്മിറ്റിയംഗം എന്നീ നിലകളിൽ പ്രവർത്തിച്ചു. അരൂക്കുറ്റിയിൽനിന്ന് ജില്ലാ കൌൺസിലിലേക്ക് തെരഞ്ഞെടുക്കപ്പെട്ടു. സിപിഐ (എം) ആലപ്പുഴ ജില്ല കമ്മിറ്റിയംഗമാണ്. ചേർത്തല ഏരിയ സെക്രട്ടറിയായിരുന്നു. 2006 അരൂരിൽ കെ. ആർ ഗൌരിയമ്മയെ തോൽപ്പിച്ച് നിയമസഭാംഗമായി.


</doc>
<doc id="146292" url="https://ml.wikipedia.org/wiki?curid=146292" title="കെ.കെ. ശൈലജ">
കെ.കെ. ശൈലജ

കേരളത്തിൽ നിന്നുള്ള രാഷ്ട്രീയക്കാരിയാണ് കെ.കെ. ഷൈലജ. ഇംഗ്ലീഷ്: K.K. Shailaja. രണ്ടു തവണ നിയമസഭാ സാമാജികയും കേരളത്തിന്റെ ഇപ്പോഴത്തെ ആരോഗ്യ സാമുഹികക്ഷേമവകുപ്പ് മന്ത്രിയുമാണ് ഷൈലജ. 2016 ൽ അധികാരത്തിൽ വന്ന മന്ത്രിസഭയിലെ രണ്ട് വനിതാ മന്ത്രിമാരിലൊരാൾ. ഇരിട്ടി സ്വദേശിയും കൂത്തുപറമ്പ് നിയോജകമണ്ഡലത്തെ പ്രതിനിധീകരിക്കുകയും ചെയ്യുന്നു. 59 വയസ്സാണ് പ്രായം

ഇരിട്ടിക്കടുത്ത് മാടത്തി സ്വദേശി. 1956 നവംബർ 20ന് കെ.കുണ്ടന്റെയും കെ.കെ.ശാന്തയുടെയും മകളായി കണ്ണൂർ ജില്ലയിലെ മടത്തിലാണ് കെ.കെ.ശൈലജ ജനിച്ചത്.
മട്ടന്നൂർ കോളേജിൽ നിന്ന് ബിരുദവും വിശേശ്വരയ്യ കോളേജിൽ നിന്ന് 1980 ൽ ബിഎഡ് വിദ്യാഭ്യാസവും നേടി. തുടർന്ന് ശിവപുരം ഹൈസ്‌കൂൾ അധ്യാപികയായി സേവനം അനുഷ്ഠിച്ചു. 
ഭർത്താവ് കെ. ഭാസ്കരനും അദ്ധ്യാപകനായിരുന്നു. ശോഭിത്ത് (എൻജിനീയർ, ഗൾഫ്), ലസിത്ത് (എൻജിനീയർ, കിയാൽ). മഹിളാ അസോസിയേഷന്റെ സ്്ത്രീശബ്ദം മാസികയുടെ പത്രാധിപസ്ഥാനവും വഹിച്ചിട്ടുണ്ട്

ജനാധിപത്യ മഹിളാ അസോസിയേഷൻ സംസ്ഥാന സെക്രട്ടറിയും സി.പി.ഐ. (എം) സംസ്ഥാനകമ്മറ്റി അംഗവും. ഡി.വൈ.എഫ്.ഐ. സംസ്ഥാന കമ്മിറ്റി അംഗവുമായിരുന്നു. മഹിളാ അസോസിയേഷൻ ജില്ലാ സെക്രട്ടറിയായും പ്രവർത്തിച്ചു. ഏഴ് വർഷത്തെ സർവീസ് ബാക്കി നിൽക്കെ മുഴുവൻസമയ രാഷ്ട്രീയ പ്രവർത്തനത്തിനായി 2004 ൽ സ്വയം വിരമിച്ചു.

മട്ടന്നൂർ പഴശ്ശിരാജ കോളേജിൽ വിദ്യാർത്ഥിയായിരിക്കെ എസ്.എഫ്.ഐയിലൂടെ രാഷ്ട്രീയത്തിലെത്തിയ ശൈലജ പിന്നീട് ഡി.വൈ.എഫ്.ഐ സംസ്ഥാന കമ്മിറ്റി അംഗമായി. ജനാധിപത്യ മഹിളാ അസോസിയേഷൻ ജില്ലാ സെക്രട്ടറി, സംസ്ഥാന സെക്രട്ടറി, അഖിലേന്ത്യ സെക്രട്ടറി എന്നീ സ്ഥാനങ്ങളിൽ പ്രവർത്തിച്ച ശൈലജ മഹിളാ അസോസിയേഷന്റെ സ്്ത്രീശബ്ദം മാസികയുടെ പത്രാധിപസ്ഥാനവും വഹിച്ചിട്ടുണ്ട്. 
1996 ൽ പഴയ കൂത്തുപറമ്പ് മണ്ഡലത്തിൽനിന്നും 2006 ൽ പേരാവൂർ മണ്ഡലത്തിൽനിന്നും നിയമസഭാംഗമായി. മണ്ഡലം പുനർനിർണയത്തിനുശേഷം നിലവിൽവന്ന പേരാവൂർ മണ്ഡലത്തിൽനിന്ന് 2011 ൽ പരാജയപ്പെട്ടു.കേരള നിയമസഭയിൽ 1996ൽ കൂത്തുപറമ്പിനേയും 2006ൽ പേരാവൂരിനേയും പ്രതിനിധീകരിച്ചു. 2016 ൽ കണ്ണൂർ ജില്ലയിലെ കൂത്തുപറമ്പ് മണ്ഡലത്തിൽ 67,013 വോട്ട് നേടി 12,291 വോട്ടിന്റെ ഭൂരിപക്ഷത്തോടെയാണ് ശൈലജ വിജയിച്ചത് പിണറായി മന്ത്രിസഭയിൽ ആരോഗ്യം, സാമൂഹിക ക്ഷേമം എന്നീ വകുപ്പുകൾ കൈകാര്യം ചെയ്യുന്ന മന്ത്രിയായി.


</doc>
<doc id="146298" url="https://ml.wikipedia.org/wiki?curid=146298" title="സ്വാമി ആനന്ദതീർഥർ">
സ്വാമി ആനന്ദതീർഥർ

കേരളീയ സാമൂഹിക പരിഷ്കർത്താവും സ്വാതന്ത്ര്യസമര സേനാനിയും ആയിരുന്നു സ്വാമി ആനന്ദതീർഥർ.

കണ്ണൂർ ജില്ലയിൽ തലശ്ശേരിയിലെ ഗൗഡ സാരസ്വത ബ്രാഹ്മണ കുടുംബത്തിൽ രാമചന്ദ്രറാവുവിന്റെയും ദേവുഭായിയുടെയും അഞ്ചാമത്തെ പുത്രനായി 1905 ജനുവരി 5-ന് ജനിച്ചു. തലശ്ശേരിയിൽ പ്രാഥമിക വിദ്യാഭ്യാസം പൂർത്തിയാക്കിയ ആനന്ദതീർഥർ മദിരാശി പ്രസിഡൻസി കോളജിൽ നിന്നും ഊർജതന്ത്രത്തിൽ ഓണേഴ്സ് ബിരുദം കരസ്ഥമാക്കി. ചെറുപ്പത്തിൽത്തന്നെ ജാതിമതഭേദ ചിന്തകൾക്കതീതമായി ചിന്തിച്ച ഇദ്ദേഹം ൧൯൨൮-ൽ ശിവഗിരിയിൽ വച്ച് സന്ന്യാസം സ്വീകരിച്ച് ആനന്ദതീർഥരായി. തുടർന്ന് സന്ന്യാസത്തിന്റെ പരമ്പരാഗത പാത വിട്ട ആനന്ദതീർഥർ അയിത്തോച്ചാടനവും അധഃസ്ഥിത ജനവിഭാഗങ്ങളുടെ ഉദ്ധാരണവും ജീവിതവ്രതമായി സ്വീകരിച്ചുകൊണ്ട് സാമൂഹിക പ്രവർത്തനങ്ങളിൽ വ്യാപൃതനായി.
വിദ്യാഭ്യാസ കാലത്തുതന്നെ സ്വാമി ആനന്ദതീർഥർ ദേശീയ പ്രസ്ഥാനത്തിൽ ആകൃഷ്ടനായി. ഇരുപത്തിമൂന്നാമത്തെ വയസ്സിൽ ഇദ്ദേഹം കാൽനടയായി സഞ്ചരിച്ച് സബർമതിയിൽ എത്തി ഗാന്ധിജിയെ സന്ദർശിച്ചു. ഉപ്പു നിയമലംഘനത്തിന്റെ കാലഘട്ടത്തിൽ തമിഴ്നാട്ടിലെത്തിയ സ്വാമികൾ തഞ്ചാവൂരിൽ നിന്നു വേദാരണ്യത്തിലേക്കുള്ള ഉപ്പു സത്യാഗ്രഹ ജാഥയിൽ പ്രധാന സംഘാടകനായി പങ്കെടുത്തു. വേദാരണ്യത്തിൽ രാജാജി തുടങ്ങിയ നേതാക്കളോടൊപ്പം ഇദ്ദേഹം അറസ്റ്റുവരിച്ചു. തുടർന്ന് വെല്ലൂർ ജയിലിൽ തടവിലായി. ഗാന്ധി-ഇർവിൻ കരാറിനെ തുടർന്നു ജയിൽ മോചിതനായി തലശ്ശേരിയിൽ തിരിച്ചെത്തിയ ആനന്ദതീർഥർ കള്ളുഷാപ്പ് ഉപരോധം, വിദേശ വസ്ത്ര ബഹിഷ്കരണം, ഖാദി പ്രചാരണം തുടങ്ങിയ ദേശീയ പ്രസ്ഥാന സംരംഭങ്ങളിൽ പങ്കാളിയായി.

ദേശീയ പ്രസ്ഥാനത്തിൽ സജീവമായിരിക്കെയാണ് സ്വാമികൾ അധഃസ്ഥിത വിഭാഗങ്ങൾ ജാതിയുടെ പേരിൽ അനുഭവിക്കുന്ന വിവേചനങ്ങൾക്കെതിരെ തന്റെ പ്രവർത്തനമണ്ഡലം വ്യാപിപ്പിക്കുന്നത്. രാഷ്ട്രീയ സ്വാതന്ത്യ്രം മുഖ്യലക്ഷ്യമാക്കി പ്രവർത്തിച്ചിരുന്ന കോൺഗ്രസ്സിന്റെ സാമൂഹിക പരിഷ്കരണ സമീപനങ്ങൾ, പ്രത്യേകിച്ചും അയിത്തോച്ചാടന സമീപനം സ്വാമികൾക്ക് സ്വീകാര്യമായില്ല. സ്വാതന്ത്യ്രം എന്നത് കേവലം രാഷ്ട്രീയം മാത്രമല്ലെന്നായിരുന്നു ആനന്ദതീർഥരുടെ അഭിപ്രായം. ജാതിവ്യവസ്ഥയുടെ വ്യുല്പന്നമായ അയിത്തത്തെ നിർമാർജ്ജനം ചെയ്യാതെ ഇന്ത്യയ്ക്ക് ബ്രിട്ടീഷ് ഭരണത്തിനെതിരെ ഒറ്റക്കെട്ടായി അണിനിരക്കാൻ കഴിയില്ലെന്നായിരുന്നു ഇദ്ദേഹത്തിന്റെ വിശ്വാസം. ഈ ചിന്തയിൽ അടിയുറച്ചു നിന്ന ആനന്ദതീർഥർ ജാതിവ്യവസ്ഥയുടെ അടിത്തട്ടിൽ അടിച്ചമർത്തലുകൾ അനുഭവിച്ചുകൊണ്ടിരുന്ന ദലിതരുടെ ഉന്നമനത്തിന് വേണ്ടിയാണ് തുടർന്നു കർമനിരതനായത്. പിന്നീട് അധഃസ്ഥിതരുടെ കുട്ടികളുടെ വിദ്യാഭ്യാസത്തിനുവേണ്ടി ഇദ്ദേഹം 1931-ൽ പയ്യന്നൂരിൽ സബർബതി ആശ്രമത്തിന്റെ മാതൃകയിൽ ശ്രീനാരായണ വിദ്യാലയം സ്ഥാപിച്ചു. 1934-ൽ ഗാന്ധിജി ഈ വിദ്യാലയം സന്ദർശിക്കുകയും അധഃസ്ഥിത ജനവിഭാഗങ്ങളുടെ നവോത്ഥാനത്തിനുവേണ്ടി സ്വാമികൾ നടത്തുന്ന പ്രവർത്തനങ്ങളെ അഭിനന്ദിക്കുകയും ചെയ്തു.

ഉത്തര മലബാറിലെ തീയർ തുടങ്ങിയ അവർണരുടെ ക്ഷേത്രങ്ങളിൽപ്പോലും അക്കാലത്ത് ദലിതർക്ക് പ്രവേശനം നിഷേധിച്ചിരുന്നു. കാവുകൾ എന്ന പേരിൽ അറിയപ്പെട്ടിരുന്ന ഇത്തരം ആരാധനാലയങ്ങളുടെ സമീപത്തുകൂടിപ്പോലും ദലിതരെ സഞ്ചരിക്കാൻ അനുവദിച്ചിരുന്നില്ല. ഈ രീതിയിലുള്ള അയിത്താചാരത്തിൽ പ്രതിഷേധിച്ചുകൊണ്ട് ഏ.കെ.ജി.യും, കേരളീയനും കുറെ ദലിത് കുട്ടികളുമായി തീയ സമുദായത്തിന്റെ ആരാധനാലയമായ കണ്ടോത്ത് കാവ് (പയ്യന്നൂർ) പരിസത്തെ പൊതുപാതയിലൂടെ ഒരു ജാഥ നയിച്ചു (1931). എന്നാൽ കാവിന്റെ പരിസരത്ത് വച്ച് യഥാസ്ഥിതിക തീയ സമുദായാംഗങ്ങൾ ജാഥയെ ആക്രമിക്കുകയും എ.കെ.ജി.യെയും കേരളീയനെയും മർദിച്ചു അവശരാക്കുകയും ചെയ്തു. ആശുപത്രിയിൽ വച്ച് ആനന്ദതീർഥർ ഏ.കെ.ജി.യെയും, കേരളീയനെയും സന്ദർശിച്ചു. പൊതുനിരത്തിൽ ദലിതർക്ക് സഞ്ചാരസ്വാതന്ത്യ്രം നിഷേധിച്ചത് സ്വാമികളെ വേദനിപ്പിച്ചു. ഏറെ വൈകാതെ നടന്ന ഗുരുവായൂർ സത്യാഗ്രഹത്തിൽ സജീവമായി പങ്കെടുക്കാൻ ആനന്ദതീർഥർക്ക് ഈ സംഭവം ആവേശം നൽകി. കണ്ണൂരിൽ നിന്നു ഗുരുവായൂരിലേക്ക് പുറപ്പെട്ട സത്യാഗ്രഹജാഥയിൽ ആനന്ദതീർഥരും പങ്കെടുത്തു. അധഃസ്ഥിതർക്ക് പ്രവേശനം നിക്ഷേധിക്കപ്പെട്ട കാവുകളിൽ ഈ വിഭാഗങ്ങൾ മദ്യവും മറ്റും നേർച്ച അർപ്പിക്കുന്നത് അവസാനിപ്പിക്കണമെന്നും ഇദ്ദേഹം ഉദ്ബോധിപ്പിച്ചു.

ജാതിയുടെയും അയിത്തത്തിന്റെയും പേരിൽ വിവേചനം നിലനിന്നിരുന്ന പൊതുസ്ഥാപനങ്ങളിലും സ്ഥലങ്ങളിലും എല്ലാം ആനന്ദതീർഥർ തന്റെ പ്രവർത്തനം വ്യാപിപ്പിച്ചു. ചായക്കടകൾ, ബാർബർഷോപ്പ്, പൊതുവഴി, കുളം, കിണർ, ഊട്ടുപുര തുടങ്ങിയ ഇടങ്ങളിലെല്ലാം ഇദ്ദേഹം ദലിതരോടൊപ്പം കടന്നുചെന്നു. ഒരിക്കൽ ഗുരുവായൂർ ക്ഷേത്രത്തിലെ ബ്രാഹ്മണരുടെ ഊട്ടുപുരയിൽ പൂണൂൽ ഇല്ലാതെ കടന്നുചെന്നു ആഹാരം കഴിച്ചതിനാൽ ഇദ്ദേഹത്തെ ക്ഷേത്രഭാരവാഹികളും ബ്രാഹ്മണരും ചേർന്ന് ക്രൂരമായി മർദിച്ചു. ഇതേത്തുടർന്ന് അഞ്ചുദിവസത്തോളം സ്വാമികൾ ക്ഷേത്രനടയിൽ സത്യാഗ്രഹസമരം നടത്തിയതിന്റെയും ഇന്ത്യൻ ദലിത് ഫെഡറേഷൻ എന്ന സാമൂഹിക സംഘടന ഗുരുവായൂരിലേക്ക് പദയാത്ര സംഘടിപ്പിച്ചതിന്റെയും ഫലമായാണ് ഗുരുവായൂർ ക്ഷേത്രത്തിലെ ഊട്ടുപുരയിൽ ജാതിഭേദമേന്യെ എല്ലാ ഹിന്ദുക്കൾക്കും സദ്യ നൽകുന്ന രീതി നിലവിൽ വന്നത്.

ആനന്ദതീർഥർ പ്രത്യേകിച്ച് സംഘടനകൾ ഒന്നും തന്നെ രൂപീകരിച്ചിരുന്നില്ല. തന്റെ ജീവിതം തന്നെയാണ് തന്റെ സന്ദേശമെന്ന് തെളിയിച്ച സാമൂഹിക പ്രവർത്തനപരതയുടെ വക്താവായിരുന്നു സ്വാമി ആനന്ദതീർഥർ. ഗാന്ധിജിയും അംബേദ്കറും, നാരായണഗുരുവുമായിരുന്നു ഇദ്ദേഹത്തിന്റെ മാർഗദീപങ്ങൾ. 1987 ന. 12-ന് സ്വാമി ആനന്ദതീർഥർ ദിവംഗതനായി.


</doc>
<doc id="146303" url="https://ml.wikipedia.org/wiki?curid=146303" title="എ.കെ. ശശീന്ദ്രൻ">
എ.കെ. ശശീന്ദ്രൻ

കേരളത്തിലെ ഇടതുപക്ഷ നേതാക്കളിലൊരാളും എൻ.സി.പി. ദേശീയ പ്രവർത്തകസമിതി അംഗവും കേരളസംസ്ഥാനത്തെ ഗതാഗത വകുപ്പ് മന്ത്രിയുമായിരുന്നുഎ.കെ. ശശീന്ദ്രൻ. നിലവിൽ എലത്തൂർ മണ്ഡലത്തിൽ നിന്നുള്ള എം.എൽ.എ.യായ ശശീന്ദ്രൻ ഇതിനു മുൻപ് 2011-ലും ഏലത്തൂരിൽ നിന്നുതന്നെ മത്സരിച്ച് ജയിച്ചിരുന്നു. 2006-ൽ ബാലുശേരിയിൽ നിന്നും 1982-ൽ എടക്കാട്ടുനിന്നും 1980-ൽ പെരിങ്ങളത്തു നിന്നും ഇദ്ദേഹം നിയമസഭയിലെത്തിയിട്ടുണ്ട്.

2016ൽ ഏലത്തൂർ നിയമസഭാ മണ്ഡലത്തിൽ നിന്ന് തിരഞ്ഞെടുക്കപ്പെട്ടു. എൽ ഡി എഫിന്റെ ഘടകമായ നാഷണലിസ്റ്റ് കോൺഗ്രസ് പാർട്ടി അംഗമായാണ് മത്സരിച്ചത്. 2016 മേയ് 25 ന് മന്ത്രിയായി സത്യപ്രതിജ്ഞ ചെയ്തു. പിണറായി വിജയൻ (സിപിഎം) മുഖ്യമന്ത്രിയായ മന്ത്രിസഭയിൽ ഗതാഗത വകുപ്പാണ് അദ്ദേഹം കൈകാര്യം ചെയ്യുന്നത്. എൻ.സി.പി.യുടെ രണ്ട് എം.എൽ.എ.മാരിൽ ഒരാളായ ശശീന്ദ്രന്റെ സ്ഥാനാരോഹണം ഒരുപാട് വിവാദങ്ങളിൽ കലാശിച്ചിരുന്നു. മറ്റൊരു എം.എൽ.എ.യായ തോമസ് ചാണ്ടിയും ഇതേ സമയം മന്ത്രിസഭയിൽ ഒരു സീറ്റ് ആവശ്യപ്പെട്ടിരുന്നു. ഇത് പ്രശ്നത്തിൽ കലാശിച്ചു. ഒടുവിൽ ആദ്യത്തെ രണ്ടര വർഷം ശശീന്ദ്രന്നും രണ്ടാമത്തെ രണ്ടര വർഷം തോമസ് ചാണ്ടിയ്ക്കും കൊടുക്കാമെന്ന് പറഞ്ഞ് ഒത്തുതീർപ്പുണ്ടാക്കി.

2017 മാർച്ച് 26 ന് പുതുതായി സംപ്രേഷണം ആരംഭിച്ച മംഗളം ചാനൽ ഒരുക്കിയ ഹണി ട്രാപ്പിൽ വലിച്ചിഴക്കപ്പെട്ടതിനെ തുടർന്ന് ശശീന്ദ്രൻ തന്റെ മന്ത്രിസ്ഥാനം രാജിവെച്ചു .

എ. കുഞ്ഞമ്പുവിന്റെയും എം.കെ. ജാനകിയുടെയും മകനായി 1946 ജനുവരി 29-ന് കണ്ണൂരിൽ ജനിച്ച ശശീന്ദ്രൻ വിദ്യാർത്ഥി രാഷ്ട്രീയത്തിലൂടെയാണ് പൊതുരംഗത്ത് എത്തിയത്. കെ.എസ്.യു-വിന്റെയും യൂത്ത് കോൺഗ്രസ്സിന്റെയും ജില്ലാ-സംസ്ഥാന തലത്തിലുള്ള വിവിധ പദവികൾ വഹിച്ചു.1980-ൽ കോൺഗ്രസ്(യു)-വിലൂടെ ഇടതുപക്ഷ മുന്നണിയിലെത്തി. 1982 മുതൽ 1999 വരെ കോൺഗ്രസ്(എസ്)-ന്റെയും പിന്നീട് എൻ.സി.പി.യുടെയും സംസ്ഥാന ജനറൽ സെക്രട്ടറിയായി പ്രവർത്തിച്ചു.

കോഫി ബോർഡ്, കേരള സാക്ഷരത സമിതിയുടെ ഗ‌വേണിംഗ് ബോഡി, കേരള ഭവന വികസന ബോർഡ് തുടങ്ങിയവയിൽ അംഗമായി പ്രവർത്തിച്ചിട്ടുണ്ട്. കണ്ണൂർ ജ‌വഹർലാൽ നെഹ്രു പബ്ലിക് ലൈബ്രറിയുടെ വൈസ്‌ പ്രസിഡണ്ടായും ഗവേണിംഗ് ബോർഡ് അംഗമായും പ്രവർത്തിച്ചു. 'മംഗളം' ഒരുക്കിയ ഹണി ട്രാപ്പിൽ കുരുങ്ങിയ ഗതാഗത മന്ത്രി എ.കെ. ശശീന്ദ്രൻ 26 March 2017 നു രാജിവച്ചു


</doc>
<doc id="146306" url="https://ml.wikipedia.org/wiki?curid=146306" title="കെ. കുഞ്ഞമ്മത്">
കെ. കുഞ്ഞമ്മത്

പേരാമ്പ്ര സ്വദേശി. 61 വയസ്. പേരാമ്പ്ര എംഎൽഎ. സിപിഐ എം ജില്ലാകമ്മിറ്റി അംഗം. കെ എസ് ‌വൈ എഫിലൂടെ രാഷ്ട്രീയജീവിതം. ഡിവൈഎഫ്ഐ സംസ്ഥാന കമ്മിറ്റി അംഗം, കോഴിക്കോട് ജില്ലാ പ്രസിഡന്റ് എന്നീ നിലകളിൽ പ്രവർത്തിച്ചു. 35 വർഷത്തോളം അധ്യാപകനായും സേവനമനുഷ്ഠിച്ചു. ദീർഘകാലം പേരാമ്പ്ര പഞ്ചായത്ത് പ്രസിഡന്റായിരുന്നു.


</doc>
<doc id="146307" url="https://ml.wikipedia.org/wiki?curid=146307" title="മെമ്മറി കാർഡ്">
മെമ്മറി കാർഡ്

വിവരങ്ങൾ ഡിജിറ്റൽ രൂപത്തിൽ സൂക്ഷിച്ചുവെയ്ക്കാനുള്ള ഒരു ഉപകരണമാണ് മെമ്മറി കാർഡ്. സാധാരണയായി ഫ്ലാഷ് മെമ്മറി ആണ് ഇവയിൽ ഉപയോഗിക്കുന്നത്. ഒരിക്കൽ എഴുതുന്ന വിവരങ്ങൾ ദീർഘകാലം ഇവയിൽ ശേഖരിച്ചുവെയ്ക്കാം. ആവശ്യമെങ്കിൽ മായിച്ച് വീണ്ടും ഉപയോഗിക്കുകയും ആകാം. ഡിജിറ്റൽ ക്യാമറ, മൊബൈൽ ഫോൺ, മ്യൂസിക് പ്ലേയർ തുടങ്ങിയ ഉപകരണങ്ങളിൽ ഇവ വ്യാപകമായി ഉപയോഗിച്ചു വരുന്നു. വലിപ്പവും ഭാരവും തീരെ കുറഞ്ഞ ഇവ, കാന്തിക ടേപ്പിനെ ഏതാണ്ട് പൂർണ്ണമായും ഈ രംഗത്തുനിന്ന് ഒഴിവാക്കി കഴിഞ്ഞു.

പല തരം മെമ്മറി കാർഡുകൾ ഉണ്ട്. ഉപയോഗിക്കുന്ന മെമ്മറിയും അതുമായി ബന്ധപ്പെടുത്തുന്ന രീതിയും ഒക്കെ ഓരോന്നിലും വ്യത്യസ്തമായിരിക്കും. കോമ്പാക്റ്റ് ഫ്ലാഷ്, മെമ്മറിസ്റ്റിക്ക്, സെക്യൂർ ഡിജിറ്റൽ, മൾടിമീഡിയാ എന്നെല്ലാം പേരായി ഇവ ലഭിക്കുന്നു. യു എസ് ബി സംവിധാനത്തിലൂടെ നേരിട്ട് പ്രവർത്തിക്കുന്ന ഫ്ലാഷ് ഡ്രൈവുകളും മെമ്മറി കാർഡുകളുടെ ഗണത്തിൽ പെടുന്നു.
സാധാരണ കമ്പ്യൂട്ടറുകളിൽ പലതരത്തിലുള്ള മെമ്മറി കാർഡുകൾ ബന്ധപ്പെടുത്തുവാനും ഡാറ്റ പകർത്തുവാനും മെമ്മറി കാർഡ് റീഡർ ഉപയോഗിക്കുന്നു. ഈ ഉപകരണത്തെ യു.എസ്.ബി. പോർട്ട് വഴി കമ്പ്യൂട്ടറുമായി ബന്ധിപ്പിക്കുന്നു.


</doc>
<doc id="146308" url="https://ml.wikipedia.org/wiki?curid=146308" title="എളമരം കരീം">
എളമരം കരീം

കേരളത്തിലെ ഒരു സി.പി.ഐ.(എം) നേതാവാണ് എളമരം കരീം. 2006-ൽ അധികാരത്തിലേറിയ ഇടത് ജനാധിപത്യ മുന്നണി മന്ത്രിസഭയിൽ വ്യവസായ വകുപ്പ് കൈകാര്യം ചെയ്തിരുന്നു. 2018 ജൂണിൽ രാജ്യസഭയിലേക്ക് എതിരില്ലാതെ തെരഞ്ഞെടുക്കപ്പെട്ടു.

1953 ജൂലൈ 1-ന് എളമരത്ത് ഇസ്ലാമൂട്ടിയുടെയും ആമിനയുടെയും മകനായി ജനിച്ചു. പ്രീഡിഗ്രി വരെ പഠിച്ചിട്ടുണ്ട്. റഹ്മത്താണ് ഭാര്യ.

1971-ൽ കെ.എസ്.എഫിലൂടെയാണ് എളമരം കരീം രാഷ്ട്രീയ ജീവിതത്തിലേക്ക് പ്രവേശിച്ചത്. 1973-ൽ കെ.എസ്.വൈ.എഫിൽ അംഗമായി. ഇക്കാലത്ത് ഏറനാട് താലൂക്ക് കമ്മിറ്റിയിൽ അംഗമായിരുന്നു. 1974-ൽ സി.പി.ഐ. (എം), സി.ഐ.ടി.യു. എന്നീ സംഘടനകളിൽ അംഗമായി.

മാവൂരിലെ ബിർള കോർടം പൾപ് ആൻഡ് ഫൈബർ വർക്കേഴ്സ് ഫെഡറേഷന്റെ സെക്രട്ടറിയായി 1979 വരെ പ്രവർത്തിച്ചിരുന്നു. 1979 മുതൽ 1981 വരെയുള്ള കാലഘട്ടത്തിൽ മാവൂർ ഗ്വാളിയർ റയോൺസ് ഫാക്ടറിയിൽ ഒരു കോൺട്രാക്ടറുടെ അടിയിൽ ജോലി ചെയ്തിരുന്നു. 1986-ൽ ഫാക്ടറി വിടുന്നത് വരെയുള്ള കാലയളവിൽ തൊഴിലാളി സമരങ്ങളിൽ സജീവമായി പങ്കെടുത്തിരുന്നു. സമരവുമായി ബന്ധപ്പെട്ട് മാവൂർ തൊട്ട് തിരുവനന്തപുരം വരെ നടത്തിയ പദയാത്രയിൽ അറസ്റ്റ് വരിക്കുകയും ഒരാഴ്ചക്കാലത്തോളം ജയിൽവാസം അനുഭവിക്കുകയും ചെയ്തിരുന്നു.

1977 മുതൽ 1986 വരെ സി.പി.ഐ. (എം)-ന്റെ മാവൂർ ലോക്കൽ കമ്മിറ്റി സെക്രട്ടറി ആയിരുന്നു. 1989 മുതൽ 1993 വരെ മാവൂർ ഏരിയാ കമ്മിറ്റി അംഗമായിരുന്നു. 1991-ൽ സി.പി.ഐ. (എം)-ന്റെ കോഴിക്കോട് ജില്ലാ കമ്മിറ്റിയിലും, 1998-ൽ സി.പി.ഐ. (എം)-ന്റെ കോഴിക്കോട് ജില്ലാ സെക്രട്ടേറിയറ്റിലും, 2005-ൽ സി.പി.ഐ. (എം)-ന്റെ കേരള സംസ്ഥാന കമ്മിറ്റിയിലും അംഗമായി. സി.ഐ.ടി.യുവിന്റെ റോഡ് ട്രാൻസ്പോർട്ട് വർക്കേഴ്സ് ഫെഡറേഷന്റെ ജനറൽ സെക്രട്ടറിയായും, ഓൾ ഇന്ത്യ റോഡ് ട്രാൻസ്പോർട്ട് ഫെഡറേഷന്റെ സെക്രട്ടറിയായും പ്രവർത്തിച്ചിട്ടുണ്ട് .ഇപ്പോൾ സി.ഐ.ടി.യുവിന്റെ കേരള സംസ്ഥാന കമ്മിറ്റിയുടെ ജനറൽ സെക്രട്ടറിയായി പ്രവർത്തിക്കുന്നു .

1996ൽ കോഴിക്കോട് രണ്ടിൽ നിന്നും നിയമസഭാംഗമായി. 2001ലും ഇവിടെനിന്ന് ജനവിധി തേടി. 2006-ൽ ബേപ്പൂരിൽനിന്ന് നിയമസഭയിലെത്തി. സി.പി.ഐ. (എം) സംസ്ഥാന കമ്മിറ്റി അംഗമാണ്.

2006-ൽ അധികാരത്തിലേറിയ എൽ.ഡി.എഫ്. മന്ത്രിസഭയിൽ വ്യവസായ വകുപ്പ് മന്ത്രി ആയിരുന്നു.

2011-ൽ കേരള നിയമസഭയിലേക്ക് നടന്ന തിരഞ്ഞെടുപ്പിൽ കോഴിക്കോട് ജില്ലയിലെ ബേപ്പൂർ നിയമസഭാ മണ്ഡലത്തിൽ നിന്നും ഇന്ത്യൻ നാഷണൽ കോൺഗ്രസ്സ് (ഐ)-ലെ ആഡം മുൾസിയെ 5316 വോട്ടുകൾക്ക് പരാജയപ്പെടുത്തി നിയമസഭാംഗമാവുകയുണ്ടായി.
കേരളത്തിൽ നിന്ന് രാജ്യസഭയിലേയ്ക്ക് 2018ജൂലൈ ഒന്നിന് മൂന്ന് അംഗങ്ങൾ വിരമിച്ചതുമൂലം വന്ന ഒഴിവുകളിലേക്ക് ബിനോയ് വിശ്വം (സി.പി.ഐ), എളമരംകരീം (സി.പി.ഐ (എം)), ജോസ് കെ. മാണി (കേരള കോൺഗ്രസ് (എം)) എന്നിവർ എതിരില്ലാതെ തെരഞ്ഞെടുക്കപ്പെട്ടു..


</doc>
<doc id="146311" url="https://ml.wikipedia.org/wiki?curid=146311" title="പി.പി. അബ്ദുള്ളക്കുട്ടി">
പി.പി. അബ്ദുള്ളക്കുട്ടി

തിരൂർ വെട്ടം സ്വദേശി. 69 വയസ്. കഴിഞ്ഞതവണ ഇ ടി മുഹമ്മദ് ബഷീറിനെ തോൽപ്പിച്ച് എംഎൽഎ ആയി. കേരള കർഷക സംഘം സംസ്ഥാന വൈസ് പ്രസിഡന്റും സിപിഐ എം ജില്ലാ സെക്രട്ടറിയറ്റ് അംഗവുമാണ്. വെട്ടം പഞ്ചായത്ത് പ്രസിഡന്റ്, സിപിഐ എം തിരൂർ ഏരിയ സെക്രട്ടറി, കേരള കർഷകസംഘം ജില്ലാ പ്രസിഡന്റ് എന്നീ നിലകളിലും പ്രവർത്തിച്ചു.


</doc>
<doc id="146323" url="https://ml.wikipedia.org/wiki?curid=146323" title="സി. എസ്. സുജാത">
സി. എസ്. സുജാത

കേരളത്തിലെ കമ്മ്യൂണിസ്റ്റ് നേതാവും മുൻ പാർലമെൻറംഗവുമാണ് സി.എസ്. സുജാത. ആലപ്പുഴ ജില്ലയിലെ വള്ളിക്കുന്നത്ത് 1965 മേയ് 28-ന് ജനിച്ചു. തിരുവനന്തപുരം ലോ അക്കാദമി ലോകോളേജിൽനിന്ന് നിയമബിരുദം നേടിയ ഇവർ വിദ്യാർത്ഥി പ്രസ്ഥാനത്തിലൂടെയാണ് രാഷ്ട്രീയ രംഗത്തെത്തിയത്. എസ്എഫ്ഐ സംസ്ഥാന ഭാരവാഹി, കേന്ദ്ര കമ്മിറ്റിയംഗം, സിപിഐ എം സംസ്ഥാന കമ്മിറ്റിയംഗം എന്നീ നിലകളിൽ പ്രവർത്തിച്ചു. ജനാധപത്യ മഹിളാ അസോസിയേഷൻ കേന്ദ്ര കമ്മിറ്റിയംഗവുമാണ്.

1995 മുതൽ രണ്ടു വർഷം ആലപ്പുഴ ജില്ലാ പഞ്ചായത്ത് പ്രസിഡൻറായിരുന്നു. 2004-ൽമാവേലിക്കര മണ്ഡലത്തിൽനിന്ന് ലോക്‌സഭയിലേക്ക് തിരഞ്ഞെടുക്കപ്പെട്ടു. കേരള സർവ്വകലാശാല സെനറ്റ്, സിൻഡിക്കേറ്റ് എന്നിവയിൽ അംഗമായിരുന്നു. ഇപ്പോൾ മാവേലിക്കര കോടതിയിൽ അഭിഭാഷക. 


</doc>
<doc id="146325" url="https://ml.wikipedia.org/wiki?curid=146325" title="സി.കെ. സദാശിവൻ">
സി.കെ. സദാശിവൻ

ആലപ്പുഴയിലെ കൈനകരി സ്വദേശി. കൈനകരിയിലെയും കുട്ടനാട്ടിലെയും കർഷകത്തൊഴിലാളി സമരങ്ങളിലൂടെ രാഷ്ട്രീയ പ്രവർത്തനം ആരംഭിച്ചു. 73 ലെ കുടികിടപ്പ് സമരത്തിലും മിച്ചഭൂമി സമരത്തിലും പങ്കെടുത്തു. സിപിഐ എം സംസ്ഥാന കമ്മിറ്റിയംഗംമാണ്. കെഎസ്കെടിയു സംസ്ഥാന കമ്മിറ്റിയംഗവും ഹൌസ്ബോട്ട് ആൻഡ് റിസോർട്ട് വർക്കേഴ്സ് യൂണിയൻ സംസ്ഥാന പ്രസിഡണ്ടുമാണ്.. കെഎസ്കെടിയു ജില്ലാ പ്രസിഡന്റായി പ്രവർത്തിച്ചു. 1991ൽ അമ്പലപ്പുഴയിൽനിന്നും 2006 ൽ കായംകുളത്തുനിന്നും നിയമസഭാംഗമായി. 58 വയസ്.


</doc>
<doc id="146334" url="https://ml.wikipedia.org/wiki?curid=146334" title="എലിസബത്ത് ടൈലർ">
എലിസബത്ത് ടൈലർ

ഒരു ഹോളിവുഡ് ചലച്ചിത്ര നടിയാണ് എലിസബത്ത് ടൈലർ (Dame Elizabeth Rosemond Taylor), (27 ഫെബ്രുവരി 1932 - 23 മാർച്ച്‌ 2011 ) . "ലിസ് ടെയ്‌ലർ" എന്ന ചുരുക്കപ്പേരിലും ഇവർ അറിയപ്പെടുന്നു. ടെയ്‌ലർ രണ്ടു തവണ ഓസ്കാർ പുരസ്കാരം നേടിയിട്ടുണ്ട്. 

1932 ഫെബ്രുവരി 27ന് ഇംഗ്ലണ്ടിലെ ഹാംപ്സ്റ്റഡിൽ ഫ്രാൻസിസ് ലെൻ ടെയ്‌ലറുടെയും സാറാ സോതേൺ എന്ന നടിയുടെയും മകളായി ജനനം. ചെറുപ്പത്തിൽത്തന്നെ ബാലെ പഠിക്കുകയും അഭിനേത്രിയാവുകയും ചെയ്തു. 1943-ൽ 10-ാം വയസ്സിൽ "ദെയർസ് വൺ ബോൺ എവ്‌രി മിനിറ്റ്" എന്ന സിനിമയിലൂടെ ബാലതാരമായാണ് ചലച്ചിത്രലോകത്ത് എത്തുന്നത്. ലാസികം ഹോം ആയിരുന്നു പ്രഥമചിത്രം. അടുത്ത വർഷംതന്നെ നാഷണൽ വെൽവെറ്റ് എന്ന ചിത്രത്തിലും അഭിനയിച്ചു. പക്ഷേ, ഈ ചിത്രങ്ങളിലെ അഭിനയവും ഇവരെ അത്രയൊന്നും പ്രസിദ്ധയാക്കിയില്ല. ഇതിനിടയ്ക്ക് ഹോളിവുഡ് യൂണിവേഴ്സിറ്റിയിൽ നിന്ന് അഭിനയത്തിൽ ഡിപ്ലോമയെടുത്തു. 1951-ൽ പുറത്തിറങ്ങിയ എ പ്ളേസ് ഇൻ ദ് സൺ ആണ് എലിസബത്ത് ടെയ്ലർക്ക് താരപരിവേഷം നൽകിയത്.1994-ൽ "ദ ഫ്‌ളിൻറ്‌സ്റ്റോൺസ്" എന്ന ചലച്ചിത്രമാണ് ടെയ്‌ലർ അവസാനമായി അഭിനയിച്ച ചലച്ചിത്രം.ഏഴു തവണ വിവാഹിതയായിട്ടുണ്ട്. 2011 മാർച്ച് 23 - ന് എലിസബത്ത് ടൈലർ ഹൃദയാഘാതത്തെത്തുടർന്ന് നിര്യാതയായി .
1958 മുതൽ 1961 വരെ തുടർച്ചയായി നാല് വർഷം ഓസ്‌കാർ നാമനിർദ്ദേശം ലഭിക്കുകയും 1961-ൽ "ബട്ടർഫീൽഡ്", 1967-ൽ "ഹൂ ഈസ് എഫ്രൈഡ് ഓഫ് വെർജിനീയ വൂൾഫ്" എന്നീ ചിത്രങ്ങളിലെ അഭിനയത്തിന് ഓസ്‌കാർ പുരസ്കാരങ്ങൾ രണ്ടു തവണ നേടുകയും ചെയ്തു.


</doc>
<doc id="146340" url="https://ml.wikipedia.org/wiki?curid=146340" title="പ്രധാനിയ">
പ്രധാനിയ

സോറാപോഡമോർഫ എന്ന ജനുസിൽ പെട്ട ഒരു ദിനോസർ ആണ് പ്രധാനിയ.ഇവയുടെ ഫോസ്സിൽ കിടുനത് ദർമരം എന്ന പേരിൽ ഇന്ത്യയിൽ ഉള്ള ശിലാപാളിയിൽ നിന്നും ആണ്.ഇവ ജീവിച്ചിരുന്നത് ജുറാസ്സിക്‌ കാലത്തിന്റെ തുടക്കത്തിൽ ആണ് എന്ന് അനുമാനിക്കുന്നു.

സോറാപോഡ് ദിനോസർ വർഗ്ഗത്തിന്റെ തുടക്കക്കാരൻ ആയ ഇവ, സാധാരണ സോറാപോഡുകളെ അപേക്ഷിച്ച് ചെറുതായിരുന്നു. ഏകദേശം നാലു മീറ്റർ മാത്രമായിരുന്നു ഇതിന്റെ നീളം .കുറച്ചു ഭാഗങ്ങൾ മാത്രമേ കിട്ടിയിടുള്ളൂ എന്നതുകൊണ്ട് ഇപ്പോൾ ഈ അടിസ്ഥാന വിവരങ്ങൾ മാത്രമേ ഉള്ളു.


</doc>
<doc id="146343" url="https://ml.wikipedia.org/wiki?curid=146343" title="ക്രിസ്റ്റൽ ഘടന">
ക്രിസ്റ്റൽ ഘടന

ഒരേ തരത്തിലുള്ള ആറ്റ, തന്മാത്രാ ഘടനയോടുകൂടിയതും കൃത്യമായ മാതൃകാ അടുക്കുകളോ ഘടനാ സംവിധാനമോ ഉള്ള ഖര ദ്രാവക രൂപങ്ങളെ ക്രിസ്റ്റൽ ഘടന എന്നു പറയാം. ജ്യാമിതിയിൽ കൃത്യമായ ജാലകങ്ങളും, കോണുകളും ഉള്ള അടുക്കകളാണ് ക്രിസ്റ്റൽ ഘടനയ്ക്ക് രൂപം കൊടുക്കുന്നത്. വ്യാപ്തിയിൽ പ്രെത്യേകരീതിയിൽ, സ്ഥലവും, ശൂന്യതയും അനുവർത്തിച്ച് ഇവ ഘടന രൂപപ്പെടുത്തുന്നു.

ഒരു പരൽ രൂപപ്പെടുന്നത് അടിസ്ഥാന രൂപങ്ങളുടെ അടുക്കുകൾ മുഖാന്തരമാണ്. ഈ അടിസ്ഥാന രൂപങ്ങളെയാണ് യൂണിറ്റ് സെൽ എന്നു പറയുന്നത്. പലതരത്തിലുള്ള അടിസ്ഥാന സെല്ലുകൾ പലതരത്തിലുള്ള പരലുകൾക്ക് കാരണമാകുന്നു. യൂണിറ്റ് സെല്ലിൽ ഒന്നോ അതിലധികമോ ആറ്റങ്ങൾ അടങ്ങിയ പെട്ടി പോലെയാണ്, എന്നാൽ ആറ്റങ്ങൾ പ്രത്യേകരീതിയിൽ ത്രിമാനമായി അടുക്കിയിരിക്കുന്നു. വശങ്ങളുടെ നീളവും ആറ്റങ്ങളുടെ സ്ഥാനവും, ഇവതമ്മിലുള്ള കോണും ലാറ്റിസ് വസ്തുകൾ നിർണയിക്കുന്നു. ആറ്റങ്ങളുടെ സ്ഥാനം ("x  , y  , z") എന്നീ ലാറ്റിസ് പോയന്റുകൾ പ്രതിനിധീകരിക്കുന്നു.


</doc>
<doc id="146353" url="https://ml.wikipedia.org/wiki?curid=146353" title="വാൾപല്ലൻ പൂച്ച">
വാൾപല്ലൻ പൂച്ച

മൺ മറഞ്ഞു പോയ ഒരു വർഗം പൂച്ചകൾ ആണ് ഇവ. ഈ കുടുംബത്തിലെ എല്ലാ പൂച്ചയെയും പൊതുവായി വിളിക്കുന്ന പേര് ആണ് വാൾപല്ലൻ പൂച്ച എന്നത്.ഏകദേശം 46 ജെനുസിൽ പെട്ട വാൾപല്ലൻ പൂച്ചകളുടെ ഫോസ്സിൽ ഇതുവരെ കണ്ടെത്തിയിട്ടുണ്ട്. ഇതിൽ നൂറിൽ കൂടുതൽ സ്‌പീഷീസ് വാൾപല്ലൻ പൂച്ചകളെ തിരിച്ചറിഞ്ഞിടുണ്ട്.
ഏകദേശം 42 ദശ ലക്ഷം വർഷങ്ങൾക്കു മുൻപാണ് ആദ്യത്തെ വാൾപല്ലൻ പൂച്ചകൾ ആവിർഭവിച്ചത് , ഏകദേശം 11000 വർഷങ്ങൾക്കു മുൻപ്പ് ഇവയിലെ അവസാനത്തെ കണ്ണിയും മൺ മറഞ്ഞു .

വാൾ പോലെ ഉള്ള കോമ്പല്ല് ഉള്ളത് കൊണ്ടാണ് ഇവക്ക് ഈ പേര് വരാൻ കാരണം. വായ അടഞ്ഞു ഇരികുപോഴും ഇവയുടെ ഈ പല്ലുകൾ വെള്ളിയിൽ കാണുമായിരുന്നു.


</doc>
<doc id="146354" url="https://ml.wikipedia.org/wiki?curid=146354" title="കേന്ദ്രീയശക്തികൾ">
കേന്ദ്രീയശക്തികൾ

ഒന്നാം ലോകമഹായുദ്ധത്തിലെ ഒരു പക്ഷമാണ് കേന്ദ്രീയശക്തികൾ (Central Powers) ഇത് ത്രീലോക സഖ്യം എന്നും വിളിക്കപ്പെടുന്നു. ഓസ്ട്രിയ-ഹംഗറി സാമ്രാജ്യം , ജർമ്മൻ സാമ്രാജ്യം, ബൾഗേറിയ, ഓട്ടോമൻ സാമ്രാജ്യം എന്നിവ ചേർന്നതാണ് ഈ സഖ്യം . ഫ്രാൻസ്, റഷ്യ, ബ്രിട്ടൺ എന്നീ രാജ്യങ്ങൾക്ക് മധ്യത്തിലാണ് കേന്ദ്രീയശക്തികൾ സ്ഥിതി ചെയ്തിരുന്നത് അതിനാലാണ് ഈ പേർ വരുവാൻ കാരണം.


</doc>
<doc id="146357" url="https://ml.wikipedia.org/wiki?curid=146357" title="ത്രിലോകസഖ്യം">
ത്രിലോകസഖ്യം

ഓസ്ട്രിയ-ഹംഗറി, ജർമ്മനി, ഇറ്റലി എന്നീ രാജ്യങ്ങൾ ചേർന്ന സേനാസഖ്യമാണ് ത്രിലോക സഖ്യം. ഈ സഖ്യം1882 തുടങ്ങി 1918-ൽ ഒന്നാം ലോകമഹായുദ്ധത്തോട് അവസാനിച്ചു. ഒന്നാം ലോകമഹായുദ്ധരംഗത്ത് ഫ്രാൻസ്, റഷ്യ, ബ്രിട്ടൺ, ഇറ്റലി, അമേരിക്ക എന്നീ രാജ്യങ്ങൾ ചേർന്ന സഖ്യ ശക്തികളും ഓസ്ട്രിയ-ഹംഗറി, ജർമ്മനി, ഇറ്റലി എന്നിവ ചേർന്ന ത്രിലോക സഖ്യാശക്തികളുമായിരുന്നു സജീവമായി നിലയുറപ്പിച്ചത്.


</doc>
<doc id="146363" url="https://ml.wikipedia.org/wiki?curid=146363" title="വിദ്യാധരൻ">
വിദ്യാധരൻ

മലയാളചലച്ചിത്രങ്ങളിൽ സംഗീതസംവിധായകൻ എന്ന നിലയിൽ പ്രശ്സതനായ ഒരു വ്യക്തിയാണ് വിദ്യാധരൻ മാസ്റ്റർ .

തൃശ്ശൂർ ജില്ലയിൽ ആറാട്ടുപുഴ എന്ന പ്രദേശത്ത് "മംഗളാലയത്തിൽ" ശങ്കരൻ, തങ്കമ്മ എന്നിവരുടെ ഏഴു മക്കളിൽ മൂത്തവനായി ജനിച്ചു. ചെറുപ്പത്തിൽ തന്നെ സംഗീതം പഠിക്കാൻ ആരംഭിച്ച വിദ്യാധരൻ മാസ്റ്റർ ; സംഗീതസംവിധായകൻ ആകുന്നത് "ബലിയാടുകൾ" നാടകത്തിൽ "മോഹങ്ങൾ ഞെട്ടറ്റുവീഴുന്ന ഊഷ്മളഭൂമി" എന്ന ഗാനത്തോടേയാണ്. 1984-ൽ ശ്രീമൂലനഗരം വിജയന്റെ  "എന്റെ ഗ്രാമം" എന്ന ചലച്ചിത്രത്തിലൂടെ സിനിമാ സംഗീതസംവിധായകായി അരങ്ങേറ്റം കുറിച്ചു. രണ്ടാമത്തെ ചലച്ചിത്രം ജേസി സംവിധാനം ചെയ്ത "ആഗമനം" എന്ന ചിത്രമായിരുന്നു. സംവിധായകൻ അമ്പിളിയുടെ ആദ്യചിത്രമായ "വീണപൂവ്" എന്ന ചിത്രത്തിലെ പാട്ടുകളും വിദ്യാധരൻ മാസ്റ്റർ സംഗീതസംവിധാനം ചെയ്ത ചിത്രമാണ്. എന്റെ ഗ്രാമം ഭൂതക്കണ്ണാടി എന്ന ചിത്രങ്ങളിൽ ചെറിയ കഥാപാത്രങ്ങളായും വേഷമിട്ടിട്ടുണ്ട്.


</doc>
<doc id="146378" url="https://ml.wikipedia.org/wiki?curid=146378" title="പവർ സപ്ലൈ">
പവർ സപ്ലൈ

ഒരു പൊതു ഉറവിടത്തിൽനിന്നും കിട്ടുന്ന വൈദ്യുതിയെ, അതാത് ഘടകങ്ങൾക്ക് വേണ്ട തരത്തിൽ മാറ്റിയെടുക്കുന്ന ഘടകത്തിനാണ് പൊതുവേ പവർ സപ്ലൈ എന്നു പറയുന്നത്. ഉദാഹരണമായി, വീടുകളിൽ ലഭ്യമാകുന്നത് 220V AC വൈദ്യുതി ആണ്. ഇലക്ട്രോണിക് ഉപകരണങ്ങൾക്ക് വേണ്ടത് കുറഞ്ഞ വോൾട്ടേജിലുള്ള DC വൈദ്യുതി ആണ്. ഉപകരണങ്ങളുടെ അകത്തുതന്നെ ഉള്ളതോ പുറത്ത് പ്രത്യേകമായി ഉള്ളതോ ആയ ഒരു പവർ സപ്ലൈ ഉപയോഗിച്ച് വൈദ്യുതിയെ മാറ്റി എടുക്കുന്നു.

ഒരു ട്രാൻസ്ഫോർമർ ഉപയോഗിച്ച് വൈദ്യുതിയുടെ വോൾട്ടേജ് മാറ്റിയ ശേഷം, റെക്ടിഫയറും ഫിൽറ്ററും ഉപയോഗിച്ച് അതിനെ DC ആക്കി മാറ്റാം. ഈ തരം പവർ സപ്ലൈകളെ ലീനിയർ പവർ സപ്ലൈകൾ എന്നു പറയുന്നു. ഇവ ലളിതവും ചെലവു കുറഞ്ഞതും ആണെങ്കിലും, ഇവയുടെ പ്രയോഗക്ഷമത കുറവാണ്. കൂടാതെ ട്രാൻസ്‌ഫോർമറുകൾ കാന്തിക കോറുകൾ ഉപയോഗിക്കുന്നതുകൊണ്ട്, ഇവയ്ക്ക് ഭാരവും കൂടുതൽ ആണ്. ഉറവിടത്തിലെ വോൾട്ടേജിന് അനുസരിച്ച് ഇവയിൽ നിന്നും കിട്ടുന്ന വോൾട്ടേജും മാറുന്നു എന്നതും ഒരു പോരായ്മ ആണ്.

ഉയർന്ന ആവൃത്തിയിൽ വൈദ്യുതിയെ പരിവർത്തനം ചെയ്യുന്ന സ്വിച്ച്ഡ് മോഡ് പവർ സപ്ലൈകൾ ആണ് ആധുനിക ഉപകരണങ്ങളിൽ ഉപയോഗിക്കുന്നത്. ഇവയിൽ പൊതുവേ ട്രാൻസ്‌ഫോർമർ ഉപയോഗിക്കേണ്ട ആവശ്യമില്ല. ഉപയോഗിക്കേണ്ടി വന്നാൽ തന്നെ വലിപ്പവും ഭാരവും വളരെ കുറഞ്ഞവയായിരിക്കും വേണ്ടിവരുക. ഒരേ ഉപകരണത്തിൽ നിന്നു തന്നെ പല വോൾട്ടേജിലും കറന്റിലും ഉള്ള വൈദ്യുതി നൽകാൻ ഇവയ്ക്കു കഴിയും. കൂടാതെ ഉറവിടത്തിലെ വോൾട്ടേജ് വ്യതിയാനങ്ങൾ ബാധിക്കുകയും ഇല്ല.

പേഴ്സണൽ കമ്പ്യൂട്ടറുകളിൽ ഉപയോഗിക്കുന്നത് ഏകീകരിക്കപ്പെട്ട അളവുകളോടുകൂടി ഉണ്ടാക്കുന്ന സ്വിച്ച്ഡ് മോഡ് പവർ സപ്ലൈകൾ ആണ്. അതുകൊണ്ട് ഒരു കമ്പനി ഉണ്ടാക്കുന്ന പവർ സപ്ലൈ മറ്റൊരു കമ്പനി ഉണ്ടാക്കുന്ന മദർബോർഡിൽ ഉപയോഗിക്കാൻ കഴിയും. സെൻട്രൽ പ്രൊസസിങ് യൂണിറ്റിനു വേണ്ടി 1.6 മുതൽ 3.3 വരെ ഉള്ള വോൾട്ടേജും, മദർബോർഡിലുള്ള മറ്റു ഘടകങ്ങൾക്കായി 5 വോൾട്ടും -5 വോൾട്ടും, ഡിസ്ക് ഡ്രൈവുകൾക്കും ഫാനുകൾക്കും മറ്റുമായി 12 വോൾട്ടും -12 വോൾട്ടും ഇവയിൽനിന്നും ലഭ്യമാകും. പ്രധാന സർക്യൂട്ടിനുപുറമേ, തണുപ്പിക്കാനുള്ള ഫാൻ, പ്രവാഹം നിയന്ത്രിക്കുന്ന സ്വിച്ച്, ഫ്യൂസ് മുതലായവയെല്ലാം കൂടി ഒരു പെട്ടിയിൽ അടക്കം ചെയ്ത് ആണ് ഇവ ഉണ്ടാക്കുന്നത്.


</doc>
<doc id="146396" url="https://ml.wikipedia.org/wiki?curid=146396" title="എറണാകുളം പബ്ലിക് ലൈബ്രറി">
എറണാകുളം പബ്ലിക് ലൈബ്രറി

എറണാകുളം നഗരമധ്യത്തിൽ എം.ജി. റോഡിനു സമീപത്തായി സ്ഥിതി ചെയ്യുന്ന നൂറ്റാണ്ട് പഴക്കമുള്ള വായനശാലയാണ് എറണാകുളം പബ്ലിക് ലൈബ്രറി. 1870 - ലാണ് ലൈബ്രറി സ്ഥാപിക്കപ്പെടുന്നത്. ഒന്നരലക്ഷത്തോളം പുസ്തകങ്ങളാണ് ഇപ്പോൾ ലൈബ്രറിയിലുള്ളത്. ഇരു നിലകളിലായി 7000 ചതുരശ്ര അടിയിലാണ്‌ പുസ്തകങ്ങൾ സജ്ജീകരിച്ചിട്ടുള്ളത്. പ്രതിവർഷം ശരാശരി അഞ്ചുലക്ഷം രൂപയുടെ പുതിയ പുസ്തകങ്ങൾ ഇവിടേയ്ക്കായി വാങ്ങുന്നു. പതിനായിരത്തോളം മെമ്പർമാരാണ്‌ പബ്ലിക്‌ ലൈബ്രറിയിൽ അംഗത്വമെടുത്തിട്ടുള്ളത്. ഇംഗ്ലീഷ്, മലയാളം, തമിഴ്, ഹിന്ദി, സംസ്കൃതം തുടങ്ങിയ പുസ്തകങ്ങൾ ഇവിടെയുണ്ട്.

1870 - ലാണ് ലൈബ്രറി സ്ഥാപിക്കപ്പെടുന്നത്. മഹാരാജാസ് കോളജ് പ്രിൻസിപ്പൽ സ്ഥാനം വഹിച്ചിരുന്ന പ്രൊഫസർ എ.എസ്. സീലിയായിരുന്നു സ്ഥാപക പ്രസിഡന്റ്. എറണാകുളം ലോ കോളേജ് സ്ഥിതി ചെയ്യുന്ന സ്ഥാനത്തായിരുന്നു ആദ്യം ലൈബ്രറി പ്രവർത്തിച്ചിരുന്നത്. പിന്നീട് ഇപ്പോൾ ഇലക്ട്രിസിറ്റി ചീഫ് എൻജിനീയർ ഓഫിസ് പ്രവർത്തിക്കുന്ന കെട്ടിടത്തിലേക്ക് മാറ്റി സ്ഥാപിക്കുകയുണ്ടായി. 1972-ലാണ് ഇപ്പോഴുള്ള കെട്ടിടത്തിലേക്ക് പ്രവർത്തനം മാറ്റിയത്. 

1985 മുതൽ നാലു നിലകളിലായി പ്രവർത്തനം വിപുലീകരിച്ചു. രണ്ടാമത്തെ നിലയിലാണ് ലൈബ്രറി സ്ഥാപിച്ചിരിക്കുന്നത്. മൂന്നാമത്തെ നിലയിൽ റഫറൻസ് റൂമും കോൺഫറൻസ് ഹാളും നിലകൊള്ളുന്നു. വായന മുറിയിൽ ഒരു സമയം 150 പേർക്കുള്ള സൗകര്യങ്ങൾ ഒരുക്കിയിട്ടുണ്ട്.

എറണാകുളം എം.ജി. റോഡിലെ ഷേണായീസ് ജംഗ്ഷനിൽ നിന്നും ആരംഭിക്കുന്ന കോൺവെന്റ് റോഡിൽ 100 മീറ്റർ ദൂരത്തായാണ് ലൈബ്രറിയുടെ നില കൊള്ളുന്നത്.



</doc>
<doc id="146401" url="https://ml.wikipedia.org/wiki?curid=146401" title="ഉണ്ണി മൂസ">
ഉണ്ണി മൂസ

മലബാറിലെ ഒരു മുസ്ലിം നേതാവ് ആയിരുന്നു "'ഉണ്ണിമൂസ"'. 1786-ൽ ടിപ്പുവിന്റെ കീഴിൽ ഉദ്യോഗസ്ഥനായി. മലബാറിന്റെ ഭരണം ബ്രിട്ടിഷുകാരുടെ നിയന്ത്രണത്തിലായപ്പോൾ ഉണ്ണിമൂസയെ സ്വാധീനിക്കാൻ കമ്പനി ഉദ്യോഗസ്ഥർ ശ്രമിച്ചു. തിരിയങ്കന്നൂർ ആസ്ഥാനമാക്കി പ്രവർത്തിച്ചിരുന്ന ഉണ്ണിമൂസ പഴശ്ശിരാജാവിനെ സഹായിച്ചപ്പോൾ കമ്പനിസേന മൂസയെ ആക്രമിച്ചുവെങ്കിലും അദ്ദേഹം രക്ഷപ്പെട്ടു. സാമൂതിരിയുടെ സഹായത്തിനെത്തിയ ഉണ്ണിമൂസയുമായി സന്ധിയിലേർപ്പെടാൻ കമ്പനി തയ്യാറായെങ്കിലും മൂസ അതു നിരാകരിച്ചു. പന്തലൂർ മല വളഞ്ഞ് മൂസയെ പിടിക്കാൻ കമ്പനി നടത്തിയ ശ്രമവും പരാജയപ്പെട്ടപ്പോൾ കമ്പനി വീണ്ടും വാഗ്ദാനങ്ങളുമായെത്തി. അപ്പോഴും മൂസ അതൊക്കെ നിരസിച്ചു. പുതിയങ്ങാടി തങ്ങളെ സ്വാധീനിച്ച് ഉണ്ണിമൂസയ്‌ക്കെതിരെ നീങ്ങാൻ കമ്പനി ആസൂത്രണം ചെയ്ത പരിപാടികളും ഫലവത്തായില്ല. കമ്പനിക്കെതിരെ പഴശ്ശി രാജാവും സാമൂതിരിയും ഉണ്ണിമൂസയും ചേർന്ന് നടത്തിയ സമരത്തിൽ മൂസ കൊല്ലപ്പെട്ടു.


</doc>
<doc id="146404" url="https://ml.wikipedia.org/wiki?curid=146404" title="മലയർ">
മലയർ

കേരളത്തിലെ പാലക്കാട്, തൃശൂർ, എറണാകുളം, കണ്ണൂർ, കാസർഗോഡ് എന്നീ ജില്ലകളിൽ വസിക്കുന്ന പട്ടികജാതി-വർഗ ജനവിഭാഗമാണ് മലയർ. പാലക്കാടും തൃശൂരും എറണാകുളത്തും ഉള്ള മലയർ ഗിരിവർഗക്കാരാണ്. അത്യുത്തര കേരളത്തിൽപ്പെട്ടവർ പട്ടികജാതിയിൽപ്പെട്ടവരാണെങ്കിലും ഗിരിജനങ്ങളല്ല. മലയരിൽ കൊങ്ങമലയർ, നാട്ടുമലയർ എന്ന് രണ്ടു വിഭാഗമുള്ളതായി പറയപ്പെടുന്നു. വേടത്തിയുടെയും വേടന്റെയും വേഷം ധരിച്ച പാർവതീപരമേശ്വരന്മാരുടെ സന്തതികളാണ് തങ്ങളെന്ന് നാട്ടുമലയരും, ശൂർപ്പണഖയുടെ സന്തതിപരമ്പരയാണ് തങ്ങളെന്ന് കൊങ്ങമലയരും വിശ്വസിക്കുന്നു. നാട്ടുമലയർ മരുമക്കത്തായികളും കൊങ്ങമലയർ മക്കത്തായികളുമാണ്.

മന്ത്രവാദം, വൈദ്യം, തെയ്യാട്ടം എന്നിവ ഉത്തരകേരളത്തിലെ മലയരുടെ മുഖ്യകുലത്തൊഴിലുകളാണ്. തേൻ, മരമഞ്ഞൾ, കുവനൂറ് തുടങ്ങിയ വനവിഭവങ്ങളുടെയും ഔഷധങ്ങളുടെയും ശേഖരണം ഈ മലവർഗക്കാരുടെ തൊഴിലാണ്.

വാദ്യകലാ പാരമ്പര്യവും ഇവർക്കുണ്ട് . മലയർ അത്യുത്തരകേരളത്തിൽ തെയ്യം കെട്ടി ആടാറുണ്ട്‌ . കുട്ടിച്ചാത്തൻ (കരിങ്കുട്ടിച്ചാ ത്തൻ, പൂക്കുട്ടിച്ചാത്തൻ), ഭൈരവൻ, പൊട്ടൻ, ഗുളികൻ, ഉച്ചിട്ട, കുറത്തി, പഞ്ചുരുളി, വിഷ്ണുമൂർത്തി, കണ്ഠാകർണൻ രക്തേശ്വരി, രക്തചാമുണ്ഡി, മടയിൽച്ചാമുണ്ഡി എന്നിവ മലയന്മാരുടെ തെയ്യങ്ങളിൽ മുഖ്യമാണ്. അവർ അഗ്നിനൃത്തം ചെയ്യും. `ഒറ്റക്കോല' മായി കെട്ടിയാടുന്ന വിഷ്ണുമൂർത്തി മേലേരി(അഗ്നി കൂമ്പാരം) യിൽ വീഴാറു്. പൊട്ടൻതെയ്യവും തീയിൽ വീഴും. ഉച്ചിട്ട കനലിൽ ഇരിക്കും. മലയർ ആടി (കർക്കടം) മാസത്തിൽ വേടനാട്ടം നടത്തും.
അത്യുത്തരകേരളത്തിലെ മലയരും കോഴിക്കോട് ജില്ലയിലെ പാണരും ` കോതാമൂരിയാട്ടം' (ഗോദാവരിയാട്ടം) എന്നൊരു നാടകീയ കലാനിർവഹണ ത്തിൽ ഏർപ്പെടാറു്. മലയർ മാന്ത്രികരാണ്.ഉച്ചബലി, നിണബലി, തീയാട്ടം തുടങ്ങിയ ചില അനുഷ്ഠാന കർമങ്ങൾ അവർക്കിടയിൽ പൊതുവെ കണ്ടു വരുന്നു. മന്ത്രവാദക്രിയകളിൽ അവരെല്ലാം ഏർപ്പെടാറു്. ഒടി, മുഷ്ടി, മറിവ്, മാരണം, സ്തംഭനം, വശ്യം തൊട്ടുള്ള ആഭിചാര ക്രിയകൾ അവർ ചെയ്തുവന്നിരുന്നു വത്രെ. ക്ഷുദ്രദോഷങ്ങളും മറ്റും കു പിടിച്ച് പ്രതിക്രിയ ചെയ്യുന്ന `പാനപിടിയും മന്ത്രവാദവും' ഇന്ന് നാമമാത്രമായിത്തീർ ന്നിരിക്കുകയാണ്. ഗർഭബലിസംബന്ധ മായി മലയർ `മലയൻ കെട്ട്' എന്ന കർമം നടത്താറു്. പഞ്ചവർണപ്പൊടികൾ കൊ് ദേവതാരൂപങ്ങൾചിത്രീകരി ക്കുകയും, പിണിയാളെ ബാധിച്ച ദേവതകളുടെ കോലം കെട്ടിയാടുകയുമാണ് മലയൻകെട്ടിന്റെ പ്രത്യേകത. കണ്ണേറ്, നാവേറ്, വീക്കം, കരപ്പൻ തുടങ്ങിയവ നീക്കാൻ അവർ തോലുഴിയ്യൻ (തച്ചുമന്ത്ര വാദം) നടത്തും. ഉച്ചബലി, മാടബലി, കുഴിബലി, ഊഞ്ചബലി തുടങ്ങിയ മാന്ത്രിക ബലിക്രിയകളും മലയർ നടത്തി വന്നിരുന്നു.കുടിലിന്റെ വടക്കുവശം ശവം തല വടക്കായി കുഴിച്ചിടുകയാണ് ഇവർ ചെയ്യുന്നത്.


</doc>
<doc id="146405" url="https://ml.wikipedia.org/wiki?curid=146405" title="നീഗ്രോ നദി (ആമസോൺ)">
നീഗ്രോ നദി (ആമസോൺ)

ആമസോൺ നദിയുടെ ഒരു പ്രധാന പോഷക നദിയാണ് നീഗ്രോ നദി. തെക്കു കിഴക്കൻ കൊളംബിയയിൽനിന്നും ഉദ്ഭവിക്കുന്ന നീഗ്രോ നദി തുടക്കത്തിൽ ഗ്വൈനിയ (Guainia) എന്ന പേരിലാണറിയപ്പെടുന്നത്. നീളം: സു. 2253 കി.മീ.

ഉദ്ഭവസ്ഥാനത്തുനിന്നും കിഴക്കോട്ടൊഴുകുന്ന ഗ്വൈനിയ നദി കൊളംബിയയുടെയും വെനിസ്വേലയുടെയും അതിർത്തിയിലൂടെ ഒഴുകുമ്പോഴാണ് 'നീഗ്രോ നദി' എന്നു വിളിക്കപ്പെടുന്നത്. തുടർന്ന് തെക്കോട്ടൊഴുകി ബ്രസീലിൽ പ്രവേശിക്കുന്ന നദി പിന്നീട് തെക്ക് കിഴക്ക് ദിശയിലൊഴുകി മനാസിൽ (Manaus) വച്ച് ആമസോണിൽ സംഗമിക്കുന്നു.

പടിഞ്ഞാറുനിന്നും ഒഴുകിവരുന്ന ഉവാവ്പസ് (Uaupes), വടക്കു നിന്നും ഒഴുകിവരുന്ന ബ്രാങ്കോ (Branco) എന്നിവ നീഗ്രോ നദിയുടെ പ്രധാന പോഷക നദികളാണ്. ബ്രാസോ കാസിക്വയർ (Brazo Casiquiare) എന്ന മറ്റൊരു ചെറുനദി നീഗ്രോനദിയെ ഓറിനോകോ നദി(Orinocco)യുമായി ബന്ധിപ്പിക്കുന്നു. ഏതാണ്ട് 720 കി.മീറ്ററോളം ദൂരം നീഗ്രോ നദി ഗതാഗതയോഗ്യമാണ്. മനാസാണ് ഈ നദിയുടെ കരയിലുള്ള ഏകപ്രധാന പട്ടണം.



</doc>
<doc id="146416" url="https://ml.wikipedia.org/wiki?curid=146416" title="റോമൻ സ്നാനം">
റോമൻ സ്നാനം

പുരാതന റോമിലെ ജനങ്ങൾ സ്നാനം ചെയ്യാൻ വേണ്ടി പ്രത്യേകം തയ്യാറാക്കിയ സ്നാന കേന്ദ്രങ്ങളിൽ ഒരുമിച്ചു കൂടാറുണ്ടായിരുന്നു. അന്നത്തെ വാസ്തുവിദ്യയുടെ ഗണ്യമായ സംഭാവനയായിരുന്നു ഇത്തരം സ്നാനകേന്ദ്രങ്ങൾ. പലതരത്തിലുള്ള കുളികൾ ഇവിടെ ലഭ്യമായിരുന്നു. ഉഷ്ണജലം, മിതോഷ്ണ ജലം, ശീത ജലം മുതലായ വെള്ളം കൊണ്ടുള്ള സ്നാനങ്ങൾ ഇവിടെ സാധ്യമായിരുന്നു. 'തെർമെ' എന്ന പേരിൽ അറിയപ്പെടുന്ന ഇത്തരം ഒരു കേന്ദ്രം പ്രസിദ്ധമാണ്.
ഉഷ്ണ വ്യതാസത്തിലുള്ള സ്നാനമായിരുന്നു ഇതിന്റെ പ്രത്യേകത. സ്നാനത്തിനു പുറമേ ഇവിടെയുള്ള മൈതാനത്തിൽ കളിക്കാനുള്ള അവസരവുമുണ്ടായിരുന്നു.


</doc>
<doc id="146419" url="https://ml.wikipedia.org/wiki?curid=146419" title="സ്ഥാനാന്തരം">
സ്ഥാനാന്തരം

ഭൗതികശാസ്ത്രത്തിൽ സാധാരണയായി ഉപയോഗിക്കുന്ന ഒരു പദമാണ് സ്ഥാനാന്തരം.
രണ്ടു നിർദിഷ്ട ബിന്ദുക്കൾ തമ്മിലുള്ള ഏറ്റവും ചുരുങ്ങിയ അകലത്തെയാണ് അവ തമ്മിലുള്ള സ്ഥാനാന്തരം എന്ന് പറയുന്നത്.


</doc>
<doc id="146424" url="https://ml.wikipedia.org/wiki?curid=146424" title="ചലഞ്ചർ 2 എം.ബി.ടി.">
ചലഞ്ചർ 2 എം.ബി.ടി.

ബ്രിട്ടനിൽ നിർമ്മിച്ച ഒരു യുദ്ധ ടാങ്കാണ് ചലഞ്ചർ 2 MBT. ഇതിന്റെ പ്രവർത്തനത്തിന് കംപ്യൂട്ടറുകൾ ഉപയോഗിക്കുന്നുണ്ട്. 62.5 ടൺ ഭാരവും 8.3 മീറ്റർ നീളവും 3.5 മീറ്റർ വീതിയും ഇതിനുണ്ട്. 2.5 മീറ്ററാണ് ഇതിന്റെ ഉയരം. ചലഞ്ചർ 1-നു ശേഷം ബ്രിട്ടൻ പുറത്തിറക്കിയ അതിന്റെ പരിഷ്കരിച്ച രൂപമാണ് ചലഞ്ചർ 2. മെയിൻ ബാറ്റിൽ ടാങ്ക് ഗണത്തിൽപ്പെട്ട ടാങ്കാണ് ചലഞ്ചർ 2 MBT.


</doc>
<doc id="146425" url="https://ml.wikipedia.org/wiki?curid=146425" title="ചാവക്കാട് താലൂക്ക്">
ചാവക്കാട് താലൂക്ക്

കേരളത്തിലെ തൃശ്ശൂർ ജില്ലയിലെ ഒരു താലൂക്കാണ് ചാവക്കാട് താലൂക്ക്. ചാവക്കാട് ആണ് ഈ താലൂക്കിന്റെ ആസ്ഥാനം.

ഇന്നത്തെ തൃശ്ശൂർ ജില്ലയിലെ ചാവക്കാട് താലൂക്ക് ഒഴികെയുള്ള പ്രദേശങ്ങൾ കൊച്ചി സംസ്ഥാനത്തിന്റെ ഭാഗമായിരുന്നു. ചാവക്കാട് പ്രദേശം മദ്രാസ് സംസ്ഥാനത്തിലെ (ഇന്നത്തെ തമിഴ്നാട്) മലബാർ ജില്ലയിൽപ്പെട്ട പൊന്നാനി താലൂക്കിന്റെ ഭാഗമായിരുന്നു. 1956 നവംബർ ഒന്നിന് ഐക്യകേരളം രൂപം കൊണ്ടപ്പോൾ പൊന്നാനി താലൂക്കിനെ വിഭജിച്ച് പുതിയ ചാവക്കാട് താലൂക്ക് രൂപീകരിച്ച് തൃശ്ശൂർ ജില്ലയോട് ചേർത്തു.

തൃശ്ശൂർ ജില്ലയുടെ വടക്കുപടിഞ്ഞാറേ അറ്റത്താണ് ചാവക്കാട് താലൂക്ക് സ്ഥിതിചെയ്യുന്നത്. താലൂക്ക് ആസ്ഥാനമായ ചാവക്കാട് പട്ടണത്തിലേയ്ക്ക് ജില്ലാ ആസ്ഥാനമായ തൃശ്ശൂരിൽ നിന്ന് 35 കിലോമീറ്റർ ദൂരമുണ്ട്. കടൽത്തീരവുമായി ചേർന്നുകിടക്കുന്ന താലൂക്കാണിത്. അതിനാൽ, ഒരുപാട് ഉയരമുള്ള പ്രദേശങ്ങളൊന്നും തന്നെ ഈ താലൂക്കിലില്ല. തെങ്ങാണ് പ്രധാന കാർഷികവിള. കടലുമായി അടുത്തുകിടക്കുന്നതിനാൽ മത്സ്യബന്ധനവും പ്രധാനമാണ്.

ഇന്ത്യയിലെ പ്രധാനപ്പെട്ട ഹൈന്ദവദേവാലയങ്ങളിലൊന്നായ ഗുരുവായൂർ ശ്രീകൃഷ്ണക്ഷേത്രമാണ് ചാവക്കാട് താലൂക്കിലെ ഏറ്റവും പ്രധാനപ്പെട്ട ആകർഷണം. ചാവക്കാട് പട്ടണത്തിൽ നിന്ന് 4 കിലോമീറ്റർ മാത്രം അകലെയുള്ള ഗുരുവായൂരിലെ പ്രധാനപ്രതിഷ്ഠ, ശ്രീകൃഷ്ണസങ്കല്പമാണെങ്കിലും മഹാവിഷ്ണുവാണ്.



</doc>
<doc id="146426" url="https://ml.wikipedia.org/wiki?curid=146426" title="മിങ് രാജവംശം">
മിങ് രാജവംശം

മംഗോൾ വംശജരായ യുവാൻ രാജവംശത്തിന്റെ പതനശേഷം 1368 മുതൽ 1644 വരെ ചൈന ഭരിച്ച രാജവംശമാണ് മിങ് രാജവംശം. ചൈന ഭരിച്ച ഹാൻ വംശജരുടെ അവസാനത്തെ രാജവംശവുമാണ് മിങ് രാജവംശം. 1644-ൽ മിങ് തലസ്ഥാനമായിരുന്ന ബെയ്‌ജിംഗ് ലീ സിചെങ് കീഴടക്കി ഷുൺ വംശം സ്ഥാപിക്കുകയും തുടർന്ന് അവരെ കീഴടക്കിയ മഞ്ചു വംശജർ (1644-1912) ക്വിംഗ് രാജവംശം ഭരണം കൈക്കലാക്കുകയും ചെയ്തു.

വിപുലമായ ഒരു നാവികസേനയും ഏകദേശം പത്തു ലക്ഷത്തോളം വരുന്ന ഒരു കരസേനയും മിങ് രാജവംശക്കാലത്ത് സ്ഥാപിക്കപ്പെട്ടു. ചൈനയിലെ വൻമതിൽ, ഗ്രാന്റ് കനാൽ എന്നിവ പുനർനിർമ്മിക്കാനായി വലിയ നിർമ്മാണപദ്ധതികൾ ആരംഭിച്ചു. മിങ് വംശജരുടെ അവസാന കാലഘട്ടമായപ്പോൾ ചൈനയിലെ ജനസംഖ്യ 16 കോടിക്കും 20 കോടിക്കും ഇടയ്ക്കായിരുന്നുവെന്ന് കണക്കാക്കപ്പെടുന്നു. 

1368 മുതൽ 1398 വരെ ഭരണാധികാരിയായിരുന്ന ഹോങ് വു ചക്രവർത്തി(Emperor Hongwu) ഗ്രാമപ്രദേശങ്ങളിൽ സ്വയം പര്യാപ്തമായ സമൂഹങ്ങൾ കെട്ടിപ്പെടുക്കാൻ ശ്രമിച്ചു. കാർഷികമേഖലയിലെ പുനർനിർമ്മാണങ്ങളും സേനാവൽക്കരിക്കപ്പെട്ട സന്ദേശവാഹകസമ്പ്രദായവും(courier) കാർഷികോൽപ്പങ്ങൾ വളരെയധികം മിച്ചം വരാനും ഇവ ചന്തകളിൽ വിൽക്കാനുള്ള സാധ്യതകൾ വർദ്ധിപ്പിക്കാനും ഇടയാക്കി. ഇത് ഗ്രാമങ്ങളിൽ സാമ്പത്തിക-സാംസ്കാരിക പുരോഗതിക്കും ഒരു പുതിയ ഉപഭോഗസംസ്കാരത്തിനും വഴിതെളിയിച്ചു.

പോർച്ചുഗീസുകാർ, സ്പെയി‌കാർ, ഡച്ചുകാർ എന്നിവരുമായുള്ള വ്യാപാരബന്ധം പതിനാറാം നൂറ്റാണ്ടോടെ മിങ് സമ്പദ്‌വ്യവസ്ഥയെ പരിപോഷിപ്പിച്ചു. ഈ യൂറോപ്പിയൻ ശക്തികളും ജപ്പാനുമായുള്ള വ്യാപാരബന്ധം വളരെയധികം വെള്ളി ചൈനയിലേക്കെത്താനും നിലവിലുണ്ടായിരുന്ന ചെമ്പ്, കടലാസ്(നോട്ടുകൾ) എന്നിവയുപയോഗിച്ചുള്ള നാണയവ്യവസ്ഥയുടെ അടിസ്ഥാനം വെള്ളിയിലേക്ക് മാറ്റാനും ഹേതുവായി. മിങ് ഭരണത്തിന്റെ അവസാന ദശകങ്ങളിൽ വെള്ളിയുടെ വരവിലുണ്ടായ ഗണ്യമായ കുറവും അതിശൈത്യം, പ്രകൃതി ദുരന്തങ്ങൾ തുടങ്ങിയവ കാരണമുണ്ടായ കാർഷികനഷ്ടവും സമ്പദ്‌വ്യവസ്ഥയെ താറുമാറാക്കുകയും ലീ ചിചെങിന്റെ നേതൃത്വത്തിൽ കലാപത്തിനിടയാക്കുകയും ചെയ്തു.

മംഗോളിയരായ യുവൻ വംശമാണ് (1271–1368) മിങ് വംശം സ്ഥാപിക്കപ്പെടുന്നതിനുമുൻപേ ചൈന ഭരിച്ചിരുന്നത്. ഹാൻ വംശജർക്കെതിരെ മംഗോളിയർ വംശീയമായ അടിച്ചമർത്തലുകൾ നടത്തിയിരുന്നതും പണപ്പെരുപ്പം നിമിത്തം കഷ്ടപ്പെടുന്ന പ്രദേശങ്ങളിൽ അമിതമായ നികുതി ചുമത്തിയതും ജലസേചനപദ്ധതികൾ ഉപേക്ഷിച്ചത് മഞ്ഞ നദിയിലെ വെള്ളപ്പൊക്കത്തിനു കാരണമായതും കലാപത്തിനു കാരണമായി . ഇത് കൃഷിനഷ്ടത്തിനും കടുത്ത സാമ്പത്തികപ്രതിസന്ധിക്കുമിടയാക്കുകയും മഞ്ഞ നദിയിലെ തടയണകളുടെ പുനർനിമ്മാണപ്രവർത്തനങ്ങൾക്കായി നിയോഗിക്കപ്പെട്ടിരുന്ന ലക്ഷക്കണക്കിന് കർഷകരുടെ ഇടയിൽ കലാപം പൊട്ടിപ്പുറപ്പെടാൻ കാരണമാവുകയും ചെയ്തു. 1351-ൽ ചൈനീസ് ബുദ്ധമതത്തിലെ ഹാൻ വിഭാഗീയചിന്താഗതിക്കാരായ വെള്ള താമര എന്ന ഗൂഢസംഘടനയുമായി ബന്ധമുള്ള ചുവന്ന തലപ്പാവ് എന്ന വിഭാഗം കലാപത്തിൻ പങ്കുചേർന്നു. 

ഒരു ദരിദ്രകർഷകനും ബുദ്ധഭിക്ഷുവുമായിരുന്ന സു യുവാൻസാങ് 1352-ൽ ഈ വിഭാഗീയസംഘടനയിൽ ചേരുകയും പെട്ടെന്ന് തന്നെ ഉയർന്ന പദവിയിലെത്തിച്ചെരുകയും ചെയ്തു. 1356-ൽ സു യുവാൻസാങ്ങിന്റെ നേതൃത്വത്തിൽ വിമതസൈന്യം നാൻജിങ് നഗരം കീഴടക്കി ഈ നഗരം പിന്നീട് മിങ് രാജവംശത്തിന്റെ തലസ്ഥാനവുമായിത്തീർന്നു. 1363-ലെ പോയാങ് യുദ്ധത്തിൽ മറ്റൊരു വിമതനേതാവായ ചെൻ യുലിയാംഗിനെ കീഴടക്കി സു ദക്ഷിണപ്രദേശത്തിലും ആധിപത്യം ഉറപ്പിച്ചു. 1367-ൽ സു യുവാൻസാങ്ങിന്റെ ആതിഥേയത്തിലായിരിക്കുമ്പോൾ, ചുവന്ന തലപ്പാവുകാരുടെ നേതാവ് സംശയാസ്പദമായി മരണമടയുകയും അടുത്ത വർഷം യുവാൻ തലസ്ഥാനമായ കാൻബാലിക്ക് (ഡാഡു, ഇന്നത്തെ ബെയ്‌ജിങ്) സൈന്യത്തെ അയച്ച സു ചക്രവർത്തിപദത്തിനുവേണ്ടിയുള്ള തന്റെ ആഗ്രഹം വ്യക്തമാക്കി. അവസാന യുവാൻ ചക്രവർത്തി വടക്ക് ഷാങ്ഡുവിലേക്ക് രക്ഷപ്പെടുകയും കാൻബാലിക്ക് നഗരം കീഴടക്കിയ സു, മിങ് സാമ്രാജ്യം സ്ഥാപിച്ചതായി പ്രഖ്യാപിക്കുകയും ചെയ്തു 1368-ൽ നഗരത്തിനെ ബെയ്പിങ് എന്ന് പുനർനാമകരണം ചെയ്തു.
ഹോങ് വു ചക്രവർത്തി () എന്നും തൈ സു എന്നും അറിയപ്പെടുന്ന സു യുവാൻസാങ് തന്റെ സാമ്രാജ്യത്തിന് അത്യുജ്ജലം എന്ന് അർഥം വരുന്ന മിങ് എന്നു നാമകരണംചെയ്തു 
അടിസ്ഥാനസൗകര്യങ്ങളുടെ പുനർനിർമ്മാണത്തിന് പ്രാധാന്യം നൽകിയ ഹോങ് വു ചക്രവർത്തി നാൻജിങ് നഗരത്തിൻ ചുറ്റുമായി 48 കിലോമീറ്റർ (30 mile) നീളമുള്ള മതിൽ കെട്ടുകയും പുതിയ കൊട്ടാരങ്ങളും ഗവണ്മെന്റ് ഹാളുകളും നിർമ്മിക്കുകയും ചെയ്തു. ഡാ മിങ് ലു എന്നറിയപ്പെടുന്ന കൺഫ്യൂഷൻ നിയമസംഹിത 1397 ആയപ്പോഴേക്കും നടപ്പിലാക്കി. തങ് വംശകാലത്ത് (618-907) നടപ്പിലുണ്ടായിരുന്ന ഫുബിങ് സമ്പ്രദായത്തിന് സമാനമായ വെയ്‌സുവോ എന്ന പേരിൽ പട്ടാളക്കാർ യുദ്ധം ഇല്ലാത്ത അവസരങ്ങളിൽ സ്വയം‌പര്യാപ്തരായ കൃഷിക്കാരാവാനുള്ള സമ്പ്രദായം നടപ്പിലാക്കാൻ ശ്രമിച്ചു. 
1380-ൽ ചാൻസലർ ആയിരുന്ന ഹു വെയ്‌യോങ് (胡惟庸) ഹോങ് വു ഭരണം അട്ടിമറിക്കാൻ ശ്രമിച്ചു എന്ന ആരോപണാവിധേയനായി വധിക്കപ്പെടുകയും ചാൻസലർ പദവി നിർത്തലാക്കി എല്ലാ അധികാരങ്ങളും ചക്രവർത്തിയിൽ നിക്ഷിപ്തമാക്കുകയും ചെയ്തു. തന്റെ മന്ത്രിമാരിലും പ്രജകളിലും സംശയം തോന്നിയതിനാൽ ഹോങ് വു ജിൻയി വെയ് എന്ന രഹസ്യ പോലീസിന് രൂപം കൊടുത്തു.മൂന്ന് ദശകത്തോളം നീണ്ടുനിന്ന ഹോങ് വു ഭരണകാലത്തിനിടയ്ക്ക് ഒരു ലക്ഷത്തോളം ആളുകളുടെ തിരോധാനത്തിനുപിന്നിൽ ജിൻയി വെയ് ആയിരുന്നുവെന്ന് കരുതപ്പെടുന്നു.

1370-നോടടുത്ത് ക്വിങ്‌ഹായിൽ സാലർ മുസ്ലീം വംശജർ സ്വയമേവ മിങ് ഭരണത്തിൻ കീഴിൽ ചേർന്നു. ഉന്നത സാലർ വംശജരുടെ തലവൻ ഹാൻ പവൊയുവാന് (Han Paoyuan) ഔദ്യോഗിക പദവി നൽകപ്പെടുകയും ആ വംശജർ ഹാൻ എന്ന കുടുംബപ്പേര് സ്വീകരിക്കുകയും ചെയ്തു, നാല് താഴ്ന്ന സാലർ വംശങ്ങളുടെ തലവൻ ഹാൻ ഷാൻപയും മിങ് ഭരണത്തിൻ ഔദ്യോഗിക പദവി കൈക്കലാക്കി മാ എന്ന കുടുംബപ്പേര് സ്വീകരിച്ചു.

ടർപാനിലെ ഹാല ബാഷി എന്ന ഉയിഘർ വംശജരുടെ തലവൻ 1370-കളിൽ മിയാവോ കലാപകാരികൾക്കെതിരെയുള്ള മിങ് പ്രതിരോധത്തിൽ സഹായിക്കുകയും ഹുനാനിലെ ചെങ്ഡെയിൻ താമസമുറപ്പിക്കുകയും ചെയ്തു. കൂടാതെ ഹൂയി മുസ്ലീം സൈനികരും മിങ് ഭരണകൂടത്തിനുവേണ്ടി ആദിവാസികൾക്കെതിരെ പോരാടുകയും ചെങ്ഡെയിൻ താമസമുറപ്പിക്കുകയും ചെയ്തു.
1381-ൽ നേരത്തെ ദാലി ഭരണത്തിൻകീഴിലായിരുന്ന പ്രദേശങ്ങൾ മിങ് സാമ്രാജ്യം അവരുടെ അധീനത്തിലാക്കി, യുന്നാൻ വംശത്തോട് കൂറുപുലർത്തിയിരുന്ന മംഗോൾ - ഹൂയി മുസ്ലീം സേനകളെ മിങ് വംശത്തോട് കൂറുപുലർത്തിയിരുന്ന ഹൂയി മുസ്ലീം സൈന്യം തോൽപ്പിക്കുകയും ജനറൽ മു യിങ് യുന്നാൻ ഗവർണറായി സ്ഥാനമേറ്റെടുക്കുകയും ചെയ്തു. 

14ആം ശതകത്തിന്റെ അവസാനമായപ്പോഴേക്കും ഇരുപത് ലക്ഷത്തോളം വരുന്ന സൈന്യകോളനിക്കാർ, ഇന്ന് യുന്നാൻ ഗുയിഷൊ പ്രദേശങ്ങളിൽപ്പെടുന്ന മൂന്നരലക്ഷം ഏക്കർ സ്ഥലത്ത് കുടിയേറി. അഞ്ച് ലക്ഷത്തോളം കുടിയേറ്റക്കാർ പിന്നീട് ഈ പ്രദേശത്ത് എത്തിച്ചേർന്നു ഈ പ്രദേശങ്ങളിൽ തദ്ദേശ നിവാസികൾക്ക് ഭൂരിപക്ഷമുള്ള സ്ഥലങ്ങളിൽ തനത് ഗോത്രങ്ങളുടെ നിയമവും മറ്റു സ്ഥലങ്ങളിൽ മിങ് നിയമവും നടപ്പിലാക്കി. 



</doc>
<doc id="146430" url="https://ml.wikipedia.org/wiki?curid=146430" title="ചാവക്കാട് (വിവക്ഷകൾ)">
ചാവക്കാട് (വിവക്ഷകൾ)


</doc>
<doc id="146432" url="https://ml.wikipedia.org/wiki?curid=146432" title="പ്രവൃത്തി">
പ്രവൃത്തി

ബലവും സ്ഥാനാന്തരവും സദിശം ആണ്. ഒരു ബലം ഉണ്ടാക്കുന്ന സ്ഥാനാന്തരം അറിഞ്ഞാൽ (സ്ഥാനാന്താരത്തിന്റെ ദിശയും അറിയണം) പ്രവൃത്തിയുടെ അളവ് കണക്കാക്കാൻ സാധിക്കും, അഥവാ ബലവും സ്ഥാനാന്തരവും തമ്മിലുള്ള അദിശ ഗുണാങ്കമാണ് ആ ബലം അവിടെ ഉണ്ടാക്കുന്ന പ്രവൃത്തി.

ഭൗതിക ശാസ്ത്രത്തിൽ ബലത്തിനെ 'F ' അക്ഷരം കൊണ്ടും സ്ഥാനാന്തരത്തിനെ 'S ' അക്ഷരത്താലുമാണ് സൂചിപ്പിക്കാറുള്ളത്.

പ്രവൃത്തി:formula_1
( ഇവിടെformula_2 ബലവും സ്ഥാനാന്തരവും തമ്മിലുള്ള കോണളവു കാണിക്കുന്നു).


</doc>
<doc id="146433" url="https://ml.wikipedia.org/wiki?curid=146433" title="അദിശം">
അദിശം

ഭൗതികശാസ്ത്രപരമായി അളവുകളെ രണ്ടായി തരം തിരിച്ചിരിക്കുന്നു. സദിശ അളവുകളും അദിശ അളവുകളും. സദിശ അളവുകൾക്ക് ദിശയുണ്ടാവും.

ഉദാഹരണം: വേഗത, സ്ഥാനാന്തരം.
പേര് പോലെ തന്നെ അർഥം വരുന്ന അളവുകളാണിവ.
സദിശ അളവുകളിൽ നിന്നും വ്യതസ്തമായി ഇത്തരം അളവുകൾക്ക് ദിശയുണ്ടാകില്ല.
ഉദാഹരണം: പിണ്ഡം, നീളം. അദിശ അളവുകളിൽ വരുന്ന അടിസ്ഥാന അളവുകളാണിവ. വർക്ക്, ഊർജ്ജം എന്നിവയും ഈ ഗണത്തിൽ പെടും.


</doc>
<doc id="146434" url="https://ml.wikipedia.org/wiki?curid=146434" title="സദിശ ഗുണകാങ്കം">
സദിശ ഗുണകാങ്കം

അളവുകൾ രണ്ടു തരത്തിൽ വർഗീകരിചിരിക്കുന്നു. അതിലൊന്നാണ് സദിശ ഗുണകാങ്കം.
സദിശ അളവുകൾ അദിശ അളവുകലെപ്പോലെ നേരിട്ട് ഗുണിക്കാൻ സാധ്യമല്ല. സദിശ അളവുകൾ തമ്മിൽ ഗുണിച്ചാൽ കിട്ടുന്നതാണ് സദിശ ഗുണകാങ്കം.


</doc>
<doc id="146436" url="https://ml.wikipedia.org/wiki?curid=146436" title="ലാംപ്ലോസോറ">
ലാംപ്ലോസോറ

ഒരു സൌരിശ്ച്യൻ വിഭാഗം ദിനോസർ ആണ് ലാംപ്ലോസോറ. ദർമരം എന്ന പേരിൽ ഇന്ത്യയിൽ ഉള്ള ശില പാളിയിൽ നിന്നും ഫോസ്സിൽ കിടിയിടുള്ള ഒരു ദിനോസർ ആണ് ഇവ. ഇവ ജീവിചിരുന്നത് ജുറാസ്സിക്‌ കാലത്തിന്റെ തുടകത്തിൽ ആണ് .

ഇവ സോറാപോഡ് വിഭാഗത്തിൽ പെട്ടവ ആയിരുന്നു . അടിസ്ഥാന സോറാപോഡമോർഫ ആക്കാൻ ഉള്ള ചെറിയ സാധ്യതയും ഉണ്ട്. ഒന്നിലധിക്കം ഭാഗിഗമായ ഫോസ്സിലുക്കൾ കിട്ടിയിടുണ്ട് . ഏകദേശം മീറ്റർ (33 അടി) ആണ് നീളവും 5 ടൺ ഭാരവും ആണ് കണക്കകിയിടുള്ളത്.


</doc>
<doc id="146437" url="https://ml.wikipedia.org/wiki?curid=146437" title="സമവാക്യം">
സമവാക്യം

ഗണിത ശാസ്ത്രത്തിൽ വരുന്ന പ്രധാനപ്പെട്ട ഒരു പദമാണ് സമവാക്യം. ഒരു കാര്യത്തെ മറ്റൊരു കാര്യവുമായോ അല്ലെങ്കിൽ കാര്യങ്ങളുമായോ സാമ്യപ്പെടുത്തുന്നതാണ് സമവാക്യം. സമവാക്യം അക്ഷരങ്ങളോ അക്കങ്ങളോ ഉൾക്കൊള്ളാം. സാമ്യമുള്ള രണ്ടു കാര്യങ്ങൾ പറയുമ്പോൾ അവയെ വേർതിരിച്ചറിയുവാൻ വേണ്ടി അവക്കിടയിൽ '=' എന്ന ചിഹ്നം കൊടുക്കുന്നു.
 x + 3 = 5\,


</doc>
<doc id="146438" url="https://ml.wikipedia.org/wiki?curid=146438" title="സീറ്റേസി ഗോത്രം">
സീറ്റേസി ഗോത്രം

തിമിംഗിലങ്ങൾ, ഡോൾഫിനുകൾ തുടങ്ങിയ ജലസസ്തനികൾ ഉൾപ്പെടുന്ന ഗോത്രമാണ് സീറ്റേസി ഗോത്രം(Cetacea ) . ഈ ഗോത്രത്തിൽപ്പെട്ട ജീവികളെ ബലീൻ തിമിംഗിലങ്ങൾ ഉൾപ്പെടുന്ന മിസ്റ്റിസെറ്റി(Mysticeti), പല്ലുള്ളവയെ ഒഡോന്റോസെറ്റി(Odontoceti), നാമാവശേഷമായ ആർക്കയീസെറ്റി എന്നീ ഉപഗോത്രങ്ങളിൽ ഉൾപ്പെടുത്തിയിരിക്കുന്നു. ഈ നിരയിലുള്ള ജീവികളെല്ലാം അവയുടെ ഉയർന്ന ബുദ്ധിശക്തിക്ക് പേരുകേട്ടതാണ്. ഇവയുടെ തൊലിക്കടിയിൽ ബ്ലബ്ബർ (blubber) എന്നു വിളിക്കുന്ന കൊഴുപ്പിന്റെ ഒരു പാടയുണ്ട്, ഇത് തണുത്ത വെള്ളത്തിൽ നിന്നും പ്രതിരോധിക്കുന്നതിന് സഹായിക്കുന്നു.

ഇവ അന്തരീക്ഷവായുവാണ് ശ്വസിക്കുന്നത്. കാർബൺ ഡയോക്സൈഡ് നിശ്വസിച്ച് ഓക്സിജൻ ശ്വസിക്കാനായി അവ ജലോപരിതലത്തിലേക്ക് പൊങ്ങിവരുന്നു. ഇവയുടെ പേശികളിലെ മയോഗ്ലോബിന്റെ ആപേക്ഷിത അളവ് മറ്റു സസ്തനികളെ അപേക്ഷിച്ച് കൂടുതലായതിനാലും താരതമ്യേന വലിപ്പക്കൂടുതലുള്ളതിനാലും(ക്ലെയ്‌ബേർസ് നിയമം) ശ്വസനദ്വാരങ്ങൾ ഒരു അടപ്പുപയോഗിച്ച് സംരക്ഷിക്കപ്പെട്ടിരിക്കുന്നതിനാലും ഇവയ്ക്ക് കൂടുതൽ സമയം ജലത്തിനടിയിൽ കഴിയാൻ സാധിക്കും(7–30 മിനുറ്റ് വരെ).


</doc>
<doc id="146443" url="https://ml.wikipedia.org/wiki?curid=146443" title="സിവിൽ എഞ്ചിനീയറിങ്ങ്">
സിവിൽ എഞ്ചിനീയറിങ്ങ്

എഞ്ചിനീയറിങ്ങിന്റെ ഒരു ശാഖയാണ് സിവിൽ എഞ്ചിനീയറിങ്ങ്. കെട്ടിടങ്ങൾ, പാതകൾ, പാലങ്ങൾ, ഹാർബറുകൾ, വിമാനത്താവളങ്ങൾ, തുരങ്കങ്ങൾ, ശുദ്ധജല വിതരണ ശൃംഖലകൾ, ജലസേചന ശൃംഖലകൾ, മാലിന്യ നിർമ്മാർജ്ജന ശൃംഖലകൾ, അണക്കെട്ടുകൾ, തുടങ്ങിയവയുടെ നിർമ്മാണമാണ് ഈ എഞ്ചിനിയറിങ്ങ് ശാഖയുടെ പഠനമേഖല. ഇത്തരം നിർമിതികളുടെ രൂപകല്പന, നിർമ്മാണം, പരിപാലനം ഒക്കെ സാധ്യമാക്കുന്ന സാങ്കേതിക വിദ്യയാണ് സിവിൽ എഞ്ചിനിയറിങ്ങ്. വിവിധ തരം നിർമ്മിതികളിൽ അനുഭവപ്പെടുന്ന ഭാരം കണ്ടു പിടിയ്ക്കുകയും അതിന്റെ വിതരണം കൃത്യമായും മനസ്സിലാക്കുകയും ചെയ്യുക എന്നതാണ് സിവിൽ എഞ്ജിനീയറിംഗിന്റെ ആദ്യ ലക്ഷ്യം. അതിനു ശേഷം ഓരോ നിർമ്മിതിയുടേയും വിവിധ അവശ്യഘടകങ്ങളെ (ഉപയോഗിയ്ക്കേണ്ട ഇരുമ്പ് കമ്പിയുടെ വിസ്തീർണ്ണം, നിർമ്മിതിയുടെ അളവുകൾ ഇത്യാദിയായവ) നിർവ്വചിയ്ക്കുന്നതിനായി ഉള്ള പഠനവും ഇതിന്റെ ഭാഗമാണ്.

സിവിൽ എഞ്ചിനീയറിങ്ങ് ശാഖയെ പറ്റി പഠിച്ചു മനസ്സിലാക്കി അത് സ്വന്തം പ്രവർത്തനമേഖലയാക്കി എടുക്കുന്ന ആളെയാണ് സിവിൽ എൻജിനീയർ എന്ന് പറയുന്നത്.

ജോൺ സ്മീട്ടൻ എന്ന ഇംഗ്ലീഷുകാരനേയാണ് സിവിൽ എഞ്ചിനീയറിങ്ങിന്റെ പിതാവായി കണക്കാക്കുന്നത്. പുരാതാന കാലം മുതൽക്കെ (ബി സി 4000 ത്തിനും 2000 ത്തിനുമിടയിൽ) പുരാതന ഈജിപ്റ്റിലും, മെസപ്പൊട്ടേമിയിലും സിവിൽ എഞ്ചിനീയറിങ്ങ് രൂപം കൊണ്ടുവെന്നാണ് കണക്കാക്കപെടുന്നത്. എഞ്ചിനീയറിങ്ങിന്റെ മാതാവായിട്ടാണ് ഇന്ന് സിവിൽ എഞ്ചിനീയറിങ്ങിനെ അംഗീകരിച്ചിരിക്കുന്നത്.




</doc>
<doc id="146454" url="https://ml.wikipedia.org/wiki?curid=146454" title="രാജ് ന്യൂസ് മലയാളം">
രാജ് ന്യൂസ് മലയാളം

ചെന്നൈ ആസ്ഥാനമായുള്ള രാജ് ടെലിവിഷൻ നെറ്റ്‌വർക്കിന്റെ മലയാളം വാർത്താചാനലാണ് രാജ് ന്യൂസ് മലയാളം. 2011 മാർച്ച് 28-ന് ഇതിന്റെ പ്രവർത്തനോദ്ഘാടനം തിരുവനന്തപുരത്ത് നിർവഹിക്കപ്പെട്ടു.



</doc>
<doc id="146456" url="https://ml.wikipedia.org/wiki?curid=146456" title="ജി. ജനാർദ്ദനക്കുറുപ്പ്">
ജി. ജനാർദ്ദനക്കുറുപ്പ്

മുൻ കമ്യൂണിസ്റ്റ് നേതാവും കെ.പി.എ.സിയുടെ സ്ഥാപക നേതാക്കളിലൊരാളുമാണ് അഡ്വ.ജി. ജനാർദ്ദനക്കുറുപ്പ്. സ്വാതന്ത്ര്യസമര പ്രസ്ഥാനത്തിലും കലാ-സാഹിത്യ മേഖലകളിലും ഇദ്ദേഹം സജീവമായിരുന്നു. സ്വാതന്ത്ര്യ സമരസേനാനി, അഭിഭാഷകൻ, കലാകാരൻ എന്നിങ്ങനെ വിവിധ തലങ്ങളിൽ ഇദ്ദേഹം വ്യക്തിമുദ്ര പതിപ്പിച്ചിട്ടുണ്ട്.
1920 ജൂൺ 8 ന് കൊല്ലം ജില്ലയിൽ കല്ലുവാതുക്കൽ കരിമ്പാലൂർ കളരി അഴികത്ത് കൊച്ചുണ്ണിത്താന്റെയും ആറാട്ടുവീട്ടിൽ അപ്പിയമ്മയുടെയും മകനായി ജനിച്ചു. ചാത്തന്നൂർ, പരവൂർ സ്‌കൂളുകൾ, തിരുവനന്തപുരം ഗവ. ആർട്‌സ് കോളേജ്, യൂണിവേഴ്‌സിറ്റി കോളേജ്, മധുര അമേരിക്കൻ കോളേജ് എന്നിവിടങ്ങളിലായിരുന്നു ജനാർദ്ദനക്കുറുപ്പ് വിദ്യാഭ്യാസം പൂർത്തിയാക്കിയത്. 
1951-ൽ എറണാകുളം ലോ കോളെജിൽ നിന്നും നിയമ ബിരുദം നേടിയ ഇദ്ദേഹം അക്കാലങ്ങളിൽ സ്വാതന്ത്ര്യ സമര പ്രസ്ഥാനത്തിലും കലാ-സാഹിത്യ മേഖലകളിലും (നാടക രചന, അഭിനയം) സജീവമായി പ്രവർത്തിച്ചിരുന്നു. അദ്ദേഹത്തിന്റെ ആത്മകഥയായ എന്റെ ജീവിതം എന്ന കൃതിക്ക് 2006-ൽ കേരള സാഹിത്യ അക്കാദമി പുരസ്കാരം ലഭിച്ചിട്ടുണ്ട് .

കെ.പി.എ.സിക്ക് രൂപം നൽകിയ ശേഷം ജനാർദ്ധനക്കുറുപ്പായിരുന്നു 1952 മുതൽ 1959 വരെ കെ.പി.എ.സിയുടെ സ്ഥാപക പ്രസിഡന്റ് സ്ഥാനം വഹിച്ചിരുന്നത്. തുടർന്ന് അതേ വർഷം തന്നെ കൊല്ലത്ത് അഭിഭാഷകനായി ഔദ്യോഗിക ജീവിതം തുടങ്ങി. 1967-ൽ ഹൈക്കോടതിയിൽ ഗവൺമെന്റ് സീനിയർ പ്ലീഡറായി നിയമിതനായെങ്കിലും 1970ൽ തൽസ്ഥാനം രാജി വച്ചൊഴിഞ്ഞു. പിന്നീട് കൊല്ലം മണ്ഡലത്തിൽ നിന്ന് ലോക്‌സഭയിലേക്ക് മത്സരിച്ചെങ്കിലും പരാജിതനായി.1977-മുതൽ എറണാകുളത്ത് താമസമാരംഭിക്കുകയും ഹൈക്കോടതിയിൽ പ്രാക്ടീസ് തുടങ്ങുകയും ചെയ്തു. രണ്ടാം മാറാട് കലാപക്കേസ് ഉൾപ്പെടെ അഞ്ഞൂറിലധികം കേസുകൾ ജനാർദ്ധനക്കുറുപ്പ് വാദിച്ചിട്ടുണ്ട്. 

"നിങ്ങളെന്നെ കമ്യൂണിസ്റ്റാക്കി" എന്ന നാടകത്തിൽ ജനാർദ്ധനക്കുറുപ്പാണ് ജന്മി കേശവൻനായരുടെ വേഷം അവതരിപ്പിച്ചത്. 

ഭാര്യ:ശ്രീദേവിയമ്മ, മക്കൾ: ലീല, അംബിക, ഡോ. ശാരദ, ഡോ. അംബുജം, പങ്കജം. 2011 മാർച്ച് 25 - ന് എറണാകുളം നഗരത്തിൽ കലൂരിലെ വസതിയിൽ വെച്ച് രാവിലെ 8 മണിക്ക് അന്തരിച്ചു.


</doc>
<doc id="146459" url="https://ml.wikipedia.org/wiki?curid=146459" title="വ്യാളി">
വ്യാളി

പുരാണ കഥകളിലും, മുത്തശ്ശി കഥകളിലുമുള്ള ഒരു ജീവിയാണ് വ്യാളി. പാമ്പ് അല്ലെങ്കിൽ ഉരഗങ്ങളുമായാണ് സാമ്യം. പല നാടിന്റെയും സംസ്കാരവുമായി അടുത്ത ബന്ധം വ്യാളിക്കുണ്ട്.

പാരമ്പര്യ സംസ്കാരത്തിന്റെ അടിസ്ഥാനത്തിൽ രണ്ടു തരം വ്യാളികളുണ്ട്. ഒന്ന് യൂറോപ്യൻ വ്യാളിയും മറ്റൊന്ന് ഏഷ്യൻ അല്ലെങ്കിൽ ചൈനീസ് വ്യാളിയുമാണ്. ഇതിൽ യൂറോപ്യൻ വ്യാളിയുടെ ഉല്പത്തി ഗ്രീക്കും മറ്റു മധ്യ യൂറേഷ്യൻ രാജ്യങ്ങളിലുമുള്ള കെട്ടുകഥകളും നാടോടി കഥകളുമാണ്, ചൈനീസ് വ്യാളിക്കാകട്ടെ ജപ്പാനും കൊറിയയും മറ്റു ഏഷ്യൻ രാജ്യങ്ങളിലുമുള്ള കെട്ടുകഥയും നാടോടി കഥകളുമാണ്.

വ്യാളികളെ സാധാരണയായി നവീന കാലത്തിൽ ചിത്രികരിക്കുന്നത് വലിയ ഒരു പല്ലിയെ അല്ലെങ്കിൽ ഒരു സർപ്പത്തിനെ പോലെയുള്ള ശരീരവും, ഉരഗങ്ങളെ പോലെയുള്ള രണ്ടു ജോഡി കാലും, പിന്നെ തീ തുപ്പാനുള്ള കഴിവുമാണ്. യൂറേഷ്യൻ വ്യാളിക്കാണെകിൽ വവ്വാലിനെ പോലെയുള്ള ഒരു ജോഡി ചിറകുകൾ മുതുകത്തുണ്ട് . വ്യാളിനെ പോലെ ഉള്ള പക്ഷേ മുൻ കാലുകൾക് പകരം ചിറകു ഉള്ള ജീവി ആണ് വയ്വെര്ൻ എന്ന പേരിൽ ആയിയപെടുനത്. ചില സംസ്കാരങ്ങളിൽ വ്യാളിയുടെ ശരീരം ചെതുമ്പൽ കൊണ്ട് പൊതിഞ്ഞിരിക്കുന്നു എന്നാൽ മറ്റു ചിലതിൽ തൂവൽ കൊണ്ട് ആണ് .ഇവ മുട്ടയിൽ നിന്നും വിരിഞ്ഞു ഇറങ്ങുന്നതായിട്ടു പറയുന്നു .

ചില വ്യാളിക്കു വലിയ കണ്ണുകൾ ഉണ്ട് എന്നും അല്ലെങ്കിൽ ഇവ നിധി കാക്കുന്നവയാണ്(സൂക്ഷിപ്പ്) എന്നും കാണുന്നു . ഇത് തന്നെ ആണ് ഇവയുടെ പേരിനു അർത്ഥവും (ഗ്രീക്ക്: drakeîn അർഥം നന്നായി കാണുക).

ബെയൊവുൾഫ് എന്ന പുരാതന ഇംഗ്ലീഷ് ഭാഷയിലെ ഒരു വീരേതിഹാസകാവ്യത്തിൽ നായകൻ ആയ ബെയൊവുൾഫ് ഒരു വ്യാളിയെ നേരിടുന്നതും അതിനെ കൊല്ലുന്നതും വിവരിച്ചിട്ടുണ്ട്.

വിശുദ്ധ ഗീവർഗീസ് എന്ന ഈ പുണ്യാളൻ ചിരഞ്ജീവിയായതു വ്യാളിയുമായി ഏറ്റു മുട്ടുകയും അതിനെ കൊല്ലുകയും ചെയ്യുന്ന കഥയിൽ കൂടിയാണ്.

അഞ്ചാം അല്ലെങ്കിൽ ആറാം നൂറ്റാണ്ടിൽ ജീവിച്ചിരുന്ന ആർതർ രാജാവ്‌ വ്യാളികളുമായി ഏറ്റുമുട്ടിയ കഥകൾ ഇന്നും യൂറോപ്പിൽ നിലവിലുണ്ട്.

ചില ഉല്പത്തി വിശ്വാസികൾ പറയുന്നതും വിശ്വസിക്കുനതും വ്യാളികൾ ദിനോസറുകളാണെന്നും, ഇവ ഏറ്റവും ഒടുവിലത്തെ ഹിമ യുഗത്തിൽ മറ്റു ജീവികളുടെ കൂടെ മണ്മറഞ്ഞു എന്നുമാണ്.



</doc>
<doc id="146464" url="https://ml.wikipedia.org/wiki?curid=146464" title="ബന്ദ്">
ബന്ദ്

രാഷ്ട്രീയകക്ഷികളും മറ്റു സംഘടനകളും തങ്ങൾക്ക് ജനപിന്തുണ ഉണ്ടെന്നു കാണിക്കുവാൻ സ്വീകരിക്കുന്ന മാർഗ്ഗമാണ് ബന്ദ്. കടകളടച്ചും വാഹനങ്ങൾ ഓടിക്കാതെയും ഓഫീസിൽ പോകാതെയും ജനങ്ങൾ പ്രതികരിക്കുമ്പോൾ അതു തങ്ങളുടെ ജനപിന്തുണയുടെ സൂചകമാണെന്ന് സംഘാടകർ പ്രഖ്യാപിക്കും. ബന്ദ് വിജയിപ്പിക്കുവാൻ പലപ്പോഴും ശക്തിയും സമ്മർദവും ഉപയോഗിക്കാറുണ്ട് . തന്മൂലം ജനപിന്തുണയുടെ സൂചകമായി ബന്ദിനെ കണക്കാക്കാനാവില്ല. പൊതുജനങ്ങൾക്ക് വളരെയേറെ ബുദ്ധിമുട്ടുണ്ടാക്കുന്ന ഏർപ്പാടാണിത്. ഈ വസ്തുതകൾ പരിഗണിച്ച് കേരളത്തിൽ ജസ്റ്റിസുമാരായ കെ.ജി. ബാലകൃഷ്ണൻ ‍, പി.കെ. ബാലസുബ്രഹ്മണ്യൻ, ജെ.ബി. കോശി എന്നിവർ ഉൾപ്പെട്ട ഫുൾബെഞ്ച്, ബന്ദ് നടത്താൻ ആഹ്വാനം പുറപ്പെടുവിക്കുന്നതും അതു നടപ്പിലാക്കുന്നതും ഭരണഘടനാവിരുദ്ധം ആക്കിക്കൊണ്ട് 1997 ൽ വിധി പ്രസ്താവിച്ചു .


</doc>
<doc id="146467" url="https://ml.wikipedia.org/wiki?curid=146467" title="എം. 551 ഷെരിഡൻ">
എം. 551 ഷെരിഡൻ

അമേരിക്കയുടെ ഒരു ലൈറ്റ് ടാങ്കാണ് M551 ഷെരിഡൻ.അലുമിനിയംഉപയോഗിച്ചാണ് ഇതിന്റെ കവചം നിർമ്മിച്ചത്.ഈ ലൈറ്റ് ടാങ്കിന് 15.2ടൺ ഭാരവും ഉണ്ട്.152 mm കാലിബെർ ഉള്ള തോക്കിനുപുറമേ M2 browing മെഷീൻഗണ്ണും ഇതിൽ ഉപയോഗി്കുന്നു.ലക്ഷ്യസ്ഥാനത്തേക്കുള്ള
അകലം കൂടുതലാണെങ്കിൽ.മിസൈലുകൾ അയക്കാനും ഇതിനകഴിയും.ഷെല്ലാഹ് മിസൈലാണ് അയക്കുന്നത് ഇതേ മിസൈൽ അയക്കാന് കഴിയുന്ന മറ്റൊരു ടാങ്ക് അമേരിക്കയുടെ M60A2 ആണ്.വിയറ്റ്നാം യുദ്ധത്തിൽ ഈ ടാങ്ക് ഉപയോഗിച്ചിട്ടുണ്ട്


</doc>
<doc id="146468" url="https://ml.wikipedia.org/wiki?curid=146468" title="ടെഥിസ്">
ടെഥിസ്

നൂറ് ദശലക്ഷത്തിൽപ്പരം വർഷങ്ങൾക്കുമുമ്പ് ഭൂമുഖത്തുണ്ടായിരുന്നതായി കരുതപ്പെടുന്ന ഒരു അതിപുരാതന സമുദ്രമാണ് ടെഥിസ്. പൂർവാർധഗോളത്തിലെ ഉത്തര-ദക്ഷിണ വൻകരകൾക്കിടയിലായിട്ടാണ് ഇത് സ്ഥിതിചെയ്തിരുന്നത്. ഇപ്പോഴത്തെ മെഡിറ്ററേനിയൻ കടലിന്റെ സ്ഥാനത്തുണ്ടായിരുന്ന ഈ പുരാതന ജലാശയം പെർമിയൻ കല്പത്തിന്റെ ആരംഭത്തിൽ രൂപമെടുത്തുവെന്ന് വിശ്വസിക്കപ്പെടുന്നു. ടെർഷ്യറി കല്പത്തിന്റെ ആരംഭംവരെയും ഇതു നിലനിന്നിരുന്നതായി പഠനങ്ങൾ തെളിയിക്കുന്നു. മീസോസോയിക് മഹാകല്പത്തിൽ ഈ സമുദ്രം ഇന്നത്തെ തെക്കൻ യൂറോപ്പ്, മെഡിറ്ററേനിയൻ, വടക്കേ അമേരിക്ക, ഇറാൻ, ഹിമാലയം, തെക്കു കിഴക്കേ ഏഷ്യ എന്നിവയുടെ ഭൂരിഭാഗം പ്രദേശങ്ങളിലും വ്യാപിച്ചിരുന്നു എന്നാണ് വിശ്വാസം.

ആസ്ത്രിയൻ ഭൗമശാസ്ത്രജ്ഞനായിരുന്ന എഡ്വേഡ് സൂയസ് ആണ് ഈ പുരാതന സമുദ്രത്തിന് ടെഥിസ് എന്നു നാമകരണം ചെയ്തത്. ഗ്രീക്കു പുരാണങ്ങളനുസരിച്ച് സമുദ്രദേവനായ ഓഷ്യാനസിന്റെ പത്നിയാണ് ടെഥിസ്. ഇന്നത്തെ ആൽപ്സ് - ഹിമാലയ പർവതനിരകൾ സ്ഥിതിചെയ്യുന്ന ഈസ്റ്റ് ഇൻഡ്യൻ തീരദേശം മുതൽ അറ്റ്‌ലാന്റിക് തീരം വരെ വ്യാപിക്കുന്ന തെക്കൻ യൂറേഷ്യയുടെ ഭാഗങ്ങളും പടിഞ്ഞാറേയറ്റത്തുള്ള വെസ്റ്റിൻഡീസും ഉൾപ്പെട്ട പ്രദേശങ്ങളിലായി ടെഥിസ് സമുദ്രം വ്യാപിച്ചിരുന്നുവെന്ന് എഡ്വേഡ് സൂയസ് അഭിപ്രായപ്പെടുന്നു.

300 ദശലക്ഷം വർഷങ്ങൾക്കുമുമ്പ് പാലിയോസോയിക് മഹാകല്പത്തിന്റെ അവസാനഘട്ടത്തിൽ ടെഥിസ് സമുദ്രം ബൃഹത് വൻകരകളായിരുന്ന ഗോണ്ട്വാനയ്ക്കും ലാറേഷ്യക്കും മധ്യേ ഒരു നൈസർഗികാതിർത്തിയായി വർത്തിച്ചിരുന്നു. കൂടാതെ ആർട്ടിക്-പസിഫിക് സമുദ്രങ്ങളെ തമ്മിൽ ബന്ധിപ്പിച്ചിരുന്നതും ഇതേ ജലാശയമായിരുന്നുവെന്ന് ഭൌമശാസ്ത്രജ്ഞർ അനുമാനിക്കുന്നു. മേൽ പറഞ്ഞ രണ്ടു ബൃഹത് വൻകരകൾക്കും തികച്ചും സവിശേഷമായ സസ്യജാലമുണ്ടായിരുന്നു എന്ന വസ്തുത ഇവയുടെ വേർപെടലിനെ സൂചിപ്പിക്കുന്നു. അക്കാലത്തെ സമുദ്ര ജീവജാലങ്ങളുടെ സാദൃശ്യം ഈ ഭാഗത്ത് ഒരു സമുദ്രമുണ്ടായിരുന്നു എന്ന വസ്തുതയിലേക്കാണ് വിരൽചൂണ്ടുന്നത്.

ട്രയാസിക് കല്പത്തിൽ രൂപമെടുത്ത ജിയോസിൻക്ളൈനിനും ടെഥിസ് എന്ന പേരുതന്നെയാണ് ഭൗമശാസ്ത്രജ്ഞർ നൽകിയിരിക്കുന്നത്. ഇന്നത്തെ ആൽപ്സ് ഹിമാലയ ശൃംഖല രൂപം കൊള്ളുവാൻ കാരണമായ അവസാദങ്ങൾ അടിഞ്ഞത് ഈ ഭാഗത്തായിരുന്നുവെന്നാണ് കണ്ടെത്തിയിട്ടുള്ളത്. ഇവിടെ രൂപംകൊണ്ട കനം കൂടിയ അവസാദശിലാപാളികൾ ടെർഷ്യറി കല്പത്തിൽ ആൽപൈൻ ഓറോജനിക് വലയത്തിന്റെ സ്ഥാനം നിർണയിച്ചു. ടെർഷ്യറി കല്പത്തിൽ ഉണ്ടായ വൻകരാവിസ്ഥാപനം പുരാതന ബൃഹത് വൻകരകളുടെ ഭാഗങ്ങളെ തമ്മിൽ അടുപ്പിക്കുവാൻ സഹായകമായി. ടെഥിസ് സമുദ്രം നാമാവശേഷമാകുവാനും അതിന്റെ അവസാദപാളികൾക്ക് വലനം സംഭവിച്ച് മടക്കുപർവതങ്ങളായി രൂപാന്തരം പ്രാപിക്കുവാനും ഇത് കാരണമായി എന്നാണ് ആധുനിക ഭൗമശാസ്ത്രജ്ഞരുടെ അനുമാനം.

ഭൂവൽക്കം നിരവധി ഫലകങ്ങളായാണ് നിർമിതമായിരിക്കുന്നത്. ഇവയുടെ സ്ഥാനചലനങ്ങൾ നിരവധി പർവത രൂപീകരണ പ്രക്രിയകൾക്ക് കാരണമായിരിക്കുന്നു. ആഫ്രിക്ക-യുറോപ്പ് ഭൂഖണ്ഡങ്ങൾ ഉൾക്കൊള്ളുന്ന ഭൗമ പാളികൾ തമ്മിൽ അടുത്തപ്പോൾ ടെഥിസ് എന്ന പുരാതന സമുദ്രത്തിലെ അവശിഷ്ടങ്ങൾ ഞെരിഞ്ഞമരുകയും അവ മടക്കുകളായി രൂപാന്തരം പ്രാപിക്കുകയും ചെയ്തു. വൻകരകളുടെ അതിരുകളിലുണ്ടായിരുന്ന പാറകൾ ആൽപൈൻ മടക്കു പർവത ഭാഗങ്ങളായി മാറി. ആൽപ്സ് പർവതനിരകളെ കൂടാതെ ഹിമാലയം, സ്പെയിൻ മുതൽ ചൈന വരെ വ്യാപിച്ചിരിക്കുന്ന വിശാല പർവത ശൃംഖല എന്നിവയുടെ രൂപീകരണത്തിനും ഇതു കാരണമായിത്തീർന്നു.

ആൽപൈൻ - ഹിമാലയൻ വൻകരകളുടെ കൂട്ടിമുട്ടൽ മെഡിറ്ററേനിയൻ സമുദ്രമൊഴികെയുള്ള ടെഥിസ് സമുദ്രത്തിന്റെ എല്ലാ അവശിഷ്ടങ്ങളെയും തുടച്ചുമാറ്റി. ഇപ്പോൾ തമ്മിലടുത്തുകൊണ്ടിരിക്കുന്ന ആഫ്രിക്കൻ, യൂറേഷ്യൻ ഫലകങ്ങളുടെ പ്രവർത്തനംമൂലം മെഡിറ്ററേനിയൻ സമുദ്രം ക്രമാനുഗതമായി ചുരുങ്ങി വരുകയാണെന്ന് പഠനങ്ങൾ ചൂണ്ടികാണിക്കുന്നു.



</doc>
<doc id="146469" url="https://ml.wikipedia.org/wiki?curid=146469" title="നെടും ചേരലാതൻ">
നെടും ചേരലാതൻ

ഒരു സംഘകാല രാജാവായിരുന്നു നെടും ചേരലാതൻ. ഇദ്ദേഹം ഉതിയൻ ചേരലിന്റെ മകനും പിൻഗാമിയും ആയിരുന്നു. സംഘകാലകൃതിയായ പതിറ്റുപ്പത്തിലെ രണ്ടാം പത്തിലെ നായകൻ. ഒന്നാം ശതകമായിരുന്നു ഭരണകാലം. തലസ്ഥാനം മാന്തൈ പട്ടണമെന്ന് ഊഹം. 'ഇമയവരമ്പൻ' എന്ന ബിരുദം സ്വീകരിച്ചു. കുടക്കോൻ എന്നും അറിയപ്പെട്ടു. കദംബരെ തോല്പിച്ച് രാജ്യവിസ്തൃതി വർധിപ്പിച്ചു. യവനരെയും തോല്പിച്ചു. കടൽക്കൊള്ളക്കാരെ അമർത്തി. ബുദ്ധമതാനുയായി ആയിരുന്നു നെടും ചേരലാതൻ . മുനിമാടങ്ങൾ പണിതു. കുമട്ടൂർ കണ്ണനാർ, പരണർ, മാമൂലനാർ എന്നീ കവികൾ രാജാവിനെ സ്തുതിക്കുന്നു. വിദേശരാജ്യങ്ങളുമായി കൈമാറ്റക്കച്ചവടം പ്രോത്സാഹിപ്പിച്ചു.


</doc>
<doc id="146470" url="https://ml.wikipedia.org/wiki?curid=146470" title="ടാനിൻ">
ടാനിൻ

ചിലയിനം മരങ്ങളുടെ പുറംതൊലി, ഇല, തടി തുടങ്ങിയ ഭാഗങ്ങളിൽ നിന്നു വേർതിരിച്ചെടുക്കുന്ന ഒരു രാസവസ്തുവാണ് ടാനിൻ. അനവധി രാസസംയുക്തങ്ങളുടെ ഒരു സങ്കീർണ മിശ്രിതമാണിത്. ടാനിക് അമ്ലം, ഗാലോടാനിക് അമ്ലം, ഗാലോടാനിൻ എന്നീ പേരുകളിലും ഇത് അറിയപ്പെടുന്നു. മൃഗചർമം ഊറയ്ക്കിടുന്നതിന് (tanning) ഉപയോഗിക്കുന്നതിനാലാണ് ഈ സംയുക്തങ്ങൾക്കു ടാനിൻ എന്നു പേരുണ്ടായത്.

കുമിളുകളുടെയോ (fungi) ചിലയിനം പ്രാണികളുടെയോ ആക്രമണം മൂലം ഓക്ക് മരങ്ങളിൽ ഉണ്ടാകുന്ന മുഴകളാണ് (galls) ടാനിന്റെ പ്രധാന സ്രോതസ്സ്. പുറംതൊലിയും മുഴഭാഗങ്ങളും ചതച്ചെടുത്ത് കഴുകി വൃത്തിയാക്കി വെള്ളത്തിലിട്ടു തിളപ്പിക്കുകയാണ് ടാനിൻ വേർതിരിക്കുന്നതിന്റെ ആദ്യപടി. അലേയ മാലിന്യങ്ങൾ നീക്കം ചെയ്തശേഷം ബാക്കിയാവുന്ന ചുവപ്പു നിറമുള്ള കൊഴുത്ത ദ്രാവകം ബാഷ്പീകരിക്കുമ്പോൾ കറുത്ത പിണ്ഡത്തിന്റെ രൂപത്തിൽ ടാനിൻ ലഭിക്കുന്നു. ആൽക്കഹോൾ, ഈഥർ എന്നിവയുപയോഗിച്ചു നിഷ്കർഷണം ചെയ്യുമ്പോൾ, വെള്ളയോ ഇളംമഞ്ഞയോ നിറമാർന്ന പൊടിയായി ശുദ്ധമായ ടാനിൻ ലഭിക്കും. വിവിധ ടാനിനുകൾ വ്യത്യസ്തങ്ങളായ രാസസംയോഗവും ഘടനയും പ്രദർശിപ്പിക്കുന്നു.

ടാനിനുകൾ പ്രധാനമായും രണ്ടു വിധം. 

ടാനിൻ അടങ്ങുന്ന ലായനികളിൽ കുതിർത്തു പതം വരുത്തിയാണ് മൃഗചർമം സംസ്കരിക്കുന്നത്. തോലിലെ മാംസ്യവുമായി ടാനിൻ പ്രതിപ്രവർത്തിക്കുമ്പോൾ അലേയവും ചീയാത്തതും വഴങ്ങുന്നതുമായ പദാർഥമായി അതു മാറുന്നു. ലായനികളിൽ നിന്നു മാംസ്യവും ആൽക്കലോയിഡുകളും വേർതിരിക്കുവാനും ടാനിനുകൾ ഉപകരിക്കുന്നു. ഫെറിക് (ഇരുമ്പ്) ലവണങ്ങളുമായി ചേരുമ്പോൾ നീല കലർന്ന കറുപ്പു നിറം ലഭിക്കുന്നതിനാൽ മഷി നിർമ്മാണത്തിനും ടാനിൻ ഉപയോഗിക്കുന്നുണ്ട്. കടലാസിലും തുണിയിലും പശപിടിപ്പിക്കുന്നതിനുള്ള ഉപാധിയായും തുണികൾ ചായം പിടിപ്പിക്കുമ്പോൾ വർണബന്ധകമായും ഇതിനുപയോഗമുണ്ട്. ശരീരധാതുക്കളെ സങ്കോചിപ്പിക്കാനുള്ള (astringent) കഴിവുള്ളതിനാൽ രക്തസ്രാവം തടയുന്ന ലേപനങ്ങൾ നിർമ്മിക്കാൻ ഉപയോഗിക്കാറുണ്ട്. ടാനിൻ തീപ്പൊള്ളലിനും ഔഷധമാണ്. പൊള്ളലേറ്റ ചർമത്തിലെ മാംസ്യത്തെ അഴുകാത്തതും കട്ടിയുള്ളതുമാക്കി മാറ്റുന്നതിനാൽ ചർമത്തിനടിയിലായി പുതിയ ശരീരകലകൾക്കു വളരുവാൻ സാധിക്കും.

ബീച്ച്, ബർച്ച്, കണ്ടൽ വൃക്ഷങ്ങൾ (Rhizophora), അക്കേഷ്യ (Wattle), ഹെംലോക്ക് (Tsuga), ചെസ്നട്ട്, താന്നി, കടുക്കമരം, ചേരുമരം, തേയില എന്നിവയിലെല്ലാം ടാനിൻ അടങ്ങിയിട്ടുണ്ട്. ഊറയ്ക്കിടുന്നതിന് ചില സംശ്ലേഷിത രാസവസ്തുക്കൾ ഉപയോഗിച്ചു തുടങ്ങിയതോടെ വൃക്ഷങ്ങളിൽ നിന്നുള്ള ടാനിൻ ശേഖരണം വളരെ കുറഞ്ഞിട്ടുണ്ട്.


</doc>
<doc id="146475" url="https://ml.wikipedia.org/wiki?curid=146475" title="ചുപകബ്രാ">
ചുപകബ്രാ

അമേരിക്കയിലും മെക്സിക്കോയിലും ജീവിച്ചിരിക്കുന്നതായി സങ്കല്പിക്കപ്പെടുന്ന ഒരു ജീവിയാണ് ചുപകബ്രാ.

പേരിന്റെ അർഥം ഇങ്ങനെ ചുപ എന്നാൽ "വലിച്ചു കുടിക്കുക",കബ്രാ എന്നാൽ "ആട്", ചുരുക്കി പറഞ്ഞാൽ ആടിനെ വലിച്ചു കുടിക്കുന്നവൻ എന്ന് അർഥം. ഇത് വരാൻ കാരണം ചുപകബ്രാക്ക് വളർത്തു മൃഗങ്ങളെ പ്രത്യേകിച്ചു ആടിനെ പിടിച്ചു ചോര ഊറ്റിക്കുടിക്കുന്ന സ്വഭാവമുള്ളതുകൊണ്ടാണ്.

കണ്ടവർ പറഞ്ഞ വിവരണം പ്രകാരം ഇവയുടെ ഒരു ഏകദേശ ശരീര ഘടന ആദ്യം കണ്ട 1995 മുതലുണ്ട്. ഇത് പ്രകാരം ഇവ കുറച്ചു ഭാരിച്ച ഏകദേശം ഒരു ചെറിയ കരടിയുടെ അത്ര തനെ വലിപ്പമുള്ള ജീവിയാണ്, ഒരു വരി മുള്ളുകൾ തലയിൽ നിന്നും തുടങ്ങി വാല് വരെ വരിയായുണ്ട് .
ഏകദേശം 1 - 1.2 മീറ്റർ ( 3 - 4 അടി ) പൊക്കം. നിൽക്കുന്നതും ചാടുന്നതുമെല്ലാം ഒരു കാംഗരൂവിനെ പോലെ. ഒരു ദൃക‌്സാക്ഷി വർണനയിൽ ഇവ ഏകദേശം 20 അടി ( 6 മീറ്റർ ) ചാടി എന്ന് പറയുന്നു.

കേട്ട് അറിവിലുടെ ഇവയുടെ ഒരു ഏകദേശ രൂപം ഇന്ന് ഇങ്ങനെ ആകുന്നു. ഉരഗത്തെ പോലെ ഉള്ള ഒരു ജീവി , തൊലോ അല്ലെകിൽ ചെതുമ്പൽ നിറഞ്ഞതോ ആയ പച്ച കലർന്ന ചാര നിറം ഉള്ള തൊലി, കുർത്ത മുള്ളുകൾ അല്ലെകിൽ മുള്ള് നിറഞ്ഞ പുറം ചിറക്‌.



</doc>
<doc id="146477" url="https://ml.wikipedia.org/wiki?curid=146477" title="നോഹയുടെ പെട്ടകം">
നോഹയുടെ പെട്ടകം

യഹോവയുടെ കല്പനപ്രകാരം മഹാപ്രളയത്തിൽനിന്നു രക്ഷപ്പെടാൻ 600-ആം വയസ്സിൽ നോഹ തയ്യാറാക്കിയ കപ്പലാണ് നോഹയുടെ പെട്ടകം. അസാന്മാർഗിക ജീവിതം കണ്ടു കുപിതനായ യഹോവ മഹാപ്രളയം സൃഷ്ടിച്ച് സകല ചരാചരങ്ങളെയും നശിപ്പിക്കാൻ തീരുമാനിച്ചു. നീതിമാനായ നോഹയെയും കുടുംബത്തെയും സകല ചരാചരങ്ങളുടെയും ഓരോ ഇണയോടെ രക്ഷപ്പെടുത്താനും യഹോവ ആഗ്രഹിച്ചു. അതിനായി ഗോഫർ മരംകൊണ്ട് ഒരു കപ്പൽ നിർമ്മിക്കാൻ ആജ്ഞാപിച്ചു. നോഹയും കുടുംബവും ജീവജാലങ്ങളുടെ ഓരോ ജോഡിയും കപ്പലിൽ സുരക്ഷിതരായിരുന്നു. ഏഴുദിനം കഴിഞ്ഞ് പേമാരി തുടങ്ങി. പർവതകൊടുമുടികൾവരെ വെള്ളത്തിനടിയിലായി. നോഹയുടെ കപ്പലും അതിലെ ജീവജാലങ്ങളും ഒഴികെ എല്ലാം നശിച്ചു. 150 ദിവസത്തിനു ശേഷം ക്രമേണ വെള്ളം കുറഞ്ഞു തുടങ്ങിയപ്പോൾ കപ്പൽ അരാരാത്ത് പർവതത്തിൽ ഉറച്ചു. തുടർന്ന് നോഹ ഒരു പ്രാവിനെ വിട്ടു. അത് ഒരു ഒലിവിലയുമായി മടങ്ങിയെത്തി. നോഹ കപ്പലിൽനിന്നിറങ്ങി സന്തോഷത്തോടെ യഹോവയ്ക്കു നന്ദി പറഞ്ഞുകൊണ്ട് യാഗം നടത്തി. യഹോവ സന്തുഷ്ടനായി. ഇനിയൊരിക്കലും ഭൂമിയിൽ ഇത്തരമൊരു പ്രളയം സൃഷ്ടിക്കയില്ലെന്ന് ഉടമ്പടി ചെയ്തു.


</doc>
<doc id="146478" url="https://ml.wikipedia.org/wiki?curid=146478" title="വാട്ടർ സ്കേറ്റിംഗ്">
വാട്ടർ സ്കേറ്റിംഗ്

<br><br>
ജലത്തിൽ ഒരു പലകയുപയോഗിച്ച് തെന്നി നീങ്ങുന്ന വിനോദമാണ് വാട്ടർ സ്കേറ്റിംഗ്. നല്ല കായികാധ്വാനവും ബാലൻസും ആവശ്യമുള്ള ഒരു ഗെയിം കൂടിയാണിത്.
ഇന്ന് പല രാജ്യങ്ങളുടേയും ബീച്ചുകളിൽ ഈ വിനോദത്തിനു പ്രിയമേറിവരുന്നു. സാഹസികത കൊതിക്കുന്നവർ എന്നും ഇഷ്ടപ്പെടുന്ന ഒരു ജല വിനോദമാണിത്. ജലോപരിതലത്തിൽ പൊങ്ങിക്കിടക്കുന്നതരം ഭാരം തീരെക്കുറഞ്ഞതും പ്രതലം വലുതുമായ പലകയിലാണ് അഭ്യാസി സഞ്ചരിക്കുക. തിരകളെ മല്ലിട്ട് മുന്നേറുകയാണ് ഈ കളിയുടെ ലക്ഷ്യം. എന്നാൽ അപകട സാധ്യത്യേറിയ ഈ വിനോദം നല്ല സുരക്ഷാ സംവിധാനമുള്ള ബീച്ചുകളിലേ നടത്താൻ അനുവാദമുള്ളു.


</doc>
<doc id="146479" url="https://ml.wikipedia.org/wiki?curid=146479" title="നിരണം പള്ളി">
നിരണം പള്ളി

കേരളത്തിലെ പുരാതന ക്രൈസ്തവ ദേവാലയങ്ങളിലൊന്നാണ് പത്തനംതിട്ട ജില്ലയിലുള്ള നിരണം പ്രദേശത്ത് സ്ഥിതി ചെയ്യുന്ന നിരണം സെന്റ് മേരീസ് ഓർത്തഡോക്സ് സുറിയാനി പള്ളി (St.Mary's Orthodox Syrian Church,Niranam) അഥവാ നിരണം പള്ളി. മലങ്കര ഓർത്തഡോക്സ് സഭയുടെ നിരണം ഭദ്രാസനത്തിന്റെ ആസ്ഥാനദേവാലയമായ ഈ പള്ളി ക്രി.വ 54-ൽ യേശുവിന്റെ ശിഷ്യരിലൊരുവനായിരുന്ന തോമാശ്ലീഹ സ്ഥാപിച്ചതായി വിശ്വസിക്കപ്പെടുന്നു. പിന്നീട് പല പ്രാവശ്യം പുതുക്കിപ്പണിതിട്ടുണ്ട്. 1259-ൽ പുതുക്കിപ്പണിത വിവരം പള്ളിയിലുള്ള ശിലാഫലകത്തിലുണ്ട്. ഇപ്പോഴത്തെ പള്ളി 1912 ഫെബ്രുവരി 14-ന് കൂദാശ ചെയ്തതാണ്. പമ്പാനദിയിൽ നിന്നും പുറപ്പെട്ട് പമ്പയിൽതന്നെ ലയിക്കുന്ന കോവിലറയാറിന് സമീപത്തായി സ്ഥിതി ചെയ്യുന്ന ഈ പള്ളിയിൽ ഹൈന്ദവക്ഷേത്രങ്ങളിലേതുപോലെ കരിങ്കൽ വിളക്കുകളും കൊത്തുപണികളും ഉണ്ട് . കരിങ്കൽത്തൂണുകളിൽ കെട്ടിയുയർത്തിയ ഒരു നാടകശാല മുൻപ് പള്ളിക്കു മുന്നിലുണ്ടായിരുന്നുവത്രെ. ഇപ്പോൾ തിരുവിതാംകൂർ പ്രദേശത്തുള്ള പല പള്ളികളുടെയും തലപ്പള്ളിയായിരുന്നു നിരണം പള്ളി. വീരാടിയാൻ പാട്ടുകൾ, റമ്പാൻ പാട്ടുകൾ, മാർഗ്ഗംകളിപ്പാട്ടുകൾ തുടങ്ങിയ സാഹിത്യകൃതികളിൽ പുരാതന നിരണത്തെക്കുറിച്ചും നിരണം പള്ളിയെക്കുറിച്ചും വിവരണങ്ങളുണ്ട്. 
വിശുദ്ധ തോമസ് ശ്ലീഹ സ്താപിച്ച ഏഴു പള്ളികളിൽ ഒന്നാണ്. കൊടുങ്ങല്ലൂരിൽ നിന്നും പമ്പനദി കൂടീ വള്ളത്തിൽ വന്നതായി കരുതുന്നു. പള്ളിയിൽ നിന്നും മൂന്ന് കി.മീ മാറിയാണ്,തോമത്തുകടവ്. സെന്റ് തോമസ് വന്നിറങ്ങിഅയതിന്റെ സ്മാരകം ഇവിടെയുണ്ട്. 
കേരള ക്രൈസ്തവ സഭയിലെ പ്രധാനപ്പെട്ട പല ചരിത്ര മുഹൂർത്തങ്ങൾക്കും നിരണം പള്ളി വേദിയായിട്ടുണ്ട്. തോമാശ്ലീഹയുടെ മരണശേഷം (ക്രി.വ. 72) നിരണത്തെ ക്രൈസ്തവർ വിദേശ പുരോഹിതന്മാരുടെ നിയന്ത്രണത്തിൻ കീഴിലായിത്തീർന്നു. ക്രി.വ. 226-ൽ സെല്യൂക്ക്യയിൽ നിലവിൽ വന്ന കാതോലിക്കാ സിംഹാസനത്തിന്റെ കീഴിലും പിന്നീട് പൌരസ്ത്യ ഓർത്തഡോക്സ് സഭയുടെ കീഴിലുമായിരുന്ന നിരണത്തെ ക്രൈസ്തവർ, കാലക്രമത്തിൽ പേർഷ്യൻ സഭയുടെ നിയന്ത്രണത്തിലായി. പോർച്ചുഗീസുകാർ ദക്ഷിണേന്ത്യയിൽ ആധിപത്യമുറപ്പിച്ചശേഷം, കേരള ക്രൈസ്തവസഭയിൽ റോമൻ സ്വാധീനം ചെലുത്തി, ഇവിടത്തെ ക്രിസ്ത്യാനികളെ മാർപ്പാപ്പയുടെ നിയന്ത്രണത്തിൽ കൊണ്ടുവരാനായി നടത്തിയ ശ്രമത്തെ സ്ഥലവാസികളായ ക്രൈസ്തവർ എതിർത്തു. 1599-ലെ ഉദയംപേരൂർ സുന്നഹദോസിൽ ബാബിലോണിയായിലെ പേർഷ്യൻ ബിഷപ്പിനെ അഥവാ പാത്രിയർക്കീസിനെ മലങ്കര ക്രൈസ്തവർ തള്ളിപ്പറഞ്ഞെങ്കിലും, പോർച്ചുഗീസുകാർക്കെതിരെ ഇവർ പ്രതിഷേധം തുടർന്നു. പോർച്ചുഗീസുകാർക്കെതിരെയുള്ള പ്രക്ഷോഭണത്തിന്റെ ഭാഗമായി 1653 ജനുവരി 3-ന് മട്ടാഞ്ചേരിയിൽ നടന്ന കൂനൻ കുരിശു സത്യത്തിന് മുൻകൈയെടുത്തത് നിരണത്തെ ക്രൈസ്തവരാണ്. കൂനൻ കുരിശു സത്യത്തിനുശേഷം മലങ്കര ക്രൈസ്തവർ പേർഷ്യൻ പാത്രിയർക്കീസിന്റെ നേതൃത്വം വീണ്ടും അംഗീകരിക്കുകയും തോമസ് അർക്കദിയോക്കൻ എന്ന വ്യക്തിയെ ബിഷപ്പായി വാഴിക്കുകയും ചെയ്തു. ഒന്നാം മാർത്തോമ മെത്രാനായി അറിയപ്പെടുന്ന ഇദ്ദേഹത്തെ തുടർന്ന് കുറച്ചുകാലം മലങ്കര സഭയുടെ തലവന്മാരുടെ സ്ഥാനനാമം മാർത്തോമാ മെത്രാനെന്നായിരുന്നു. ഇവരിൽ രണ്ടാം മാർത്തോമാ മെത്രാൻ,അഞ്ചാം മാർത്തോമാ മെത്രാൻ എന്നിവർ നിരണം പള്ളിയെ ആസ്ഥാനമാക്കി സഭാഭരണം നിർവ്വഹിച്ചു. ഇവരുടെ കബറിടങ്ങൾ നിരണം പള്ളിയിൽ കാണാവുന്നതാണ്.

1665-ൽ ജറുസലേമിലെ ബിഷപ്പും അന്ത്യോഖ്യൻ സഭാംഗവുമായ മാർ ഗ്രിഗോറിയോസ് കേരളത്തിലെത്തിയതോടുകൂടി അന്ത്യോഖ്യൻ ആചാരാനുഷ്ഠാനങ്ങൾ കേരള ക്രൈസ്തവസഭയിൽ പ്രചരിച്ചു. 1876-ലെ മുളന്തുരുത്തി സുന്നഹദോസിന്റെ തീരുമാനപ്രകാരം മലങ്കരസഭ അന്ത്യോഖ്യയിലെ പാത്രിയർക്കീസിന്റെ കീഴിലായിത്തീർന്നു. കേരളത്തിനു ഒരു പുതിയ കാതോലിക്കാസ്ഥാനം വേണമെന്നാവശ്യപ്പെട്ടുകൊണ്ട് മലങ്കര ക്രൈസ്തവർ നല്കിയ അഭ്യർഥനയെ അന്ത്യോഖ്യൻ പാത്രിയർക്കീസ് നിരാകരിച്ചതിനെത്തുടർന്ന് സഭയിൽ ഭിന്നിപ്പുണ്ടാവുകയും സഭ രണ്ടു വിഭാഗങ്ങളായി പിരിയുകയും ചെയ്തു. മലങ്കര ക്രിസ്ത്യാനികൾ നിരണത്തെ സെന്റ് മേരീസ് ദേവാലയത്തിൽ സമ്മേളിച്ച് മാർ ദിവന്നാസ്യോസിനെ (Mar Dionysius) മെത്രാനായി വാഴിച്ചു.. 1912 സെപ്തംബർ15-ന് ഓർത്തഡോക്സ് സഭയിലെ ആദ്യത്തെ കാതോലിക്കാ ബാവയുടെയും 1925 ഏപ്രിൽ 30-ന് രണ്ടാം കാതോലിക്കായുടെയും സ്ഥാനാരോഹണം നിരണത്തു വെച്ചു നടന്നു.

കാലാകാലങ്ങളിൽ ധാരാളം വിദേശസഭാ മേലധ്യക്ഷന്മാർ നിരണം പള്ളി സന്ദർശിച്ചിട്ടുണ്ട്. അന്ത്യോഖ്യൻ പാത്രിയർക്കീസുമാരായിരുന്ന പത്രോസ് തൃതീയൻ(1876), അബ്ദൽ മിശിഹാ(1912), യാക്കോബ് തൃതീയൻ(1964), അർമ്മേനിയൻ കാതോലിക്കോസ് വാസ്ഗൻ പ്രഥമൻ(1963), ജോർജിയൻ പാത്രിയർക്കീസ് ഏലിയാ ദ്വിതീയൻ(1982), കോൺസ്റ്റാന്റിനോപ്പോളിലെ എക്യൂമിനിക്കൽ പാത്രിയർക്കീസ് ബർത്തലോമിയോ(2000) എന്നിവർ അവരിൽ ഉൾപ്പെടുന്നു.

ഡിസംബർ 20,21 തീയതികളിൽ നടത്തപ്പെടുന്ന മാർത്തോമാ ശ്ലീഹായുടെ രക്തസാക്ഷിത്വത്തിന്റെ ഓർമ്മപ്പെരുന്നാളിനു പുറമേ കന്യക മറിയാമിന്റെ ജനനപ്പെരുന്നാൾ(സെപ്റ്റംബർ1-8), വാങ്ങിപ്പ് പെരുന്നാൾ(ഓഗസ്റ്റ് 1-15), മാർ ബഹനാൻ സഹദായുടെ ഓർമ്മപ്പെരുന്നാൾ(ഡിസംബർ 26-,27), രണ്ടാം മാർത്തോമായുടെയും അഞ്ചാം മാർത്തോമായുടെയും സംയുക്ത ഓർമ്മപ്പെരുന്നാൾ(മേയ് 9-10) എന്നിവയും നിരണം പള്ളിയിൽ കൊണ്ടാടപ്പെടുന്നു.



</doc>
<doc id="146488" url="https://ml.wikipedia.org/wiki?curid=146488" title="ഊസ് (നഗരം)">
ഊസ് (നഗരം)

ബൈബിൾ പഴയനിയമത്തിൽ പരാമർശിക്കപ്പെടുന്ന സംഭവങ്ങൾ നടന്ന പ്രദേശം ആണ് ഊസ്. ഉത്പത്തിപ്പുസ്തകത്തിൽ പരാമർശിക്കുന്ന അരാമിയന്റെ പുത്രന്റെ പേരും ഊസ് എന്നാണ്. ഡമാസ്കസും ട്രാക്കോണിറ്റിസും സ്ഥാപിച്ചത് ഇദ്ദേഹമാണെന്നു കരുതപ്പെടുന്നു. മെസപ്പൊട്ടേമിയയുടെ ഉത്തരഭാഗമാണ് ജന്മസ്ഥലമെന്നു ഊഹിക്കുന്നു.

ദക്ഷിണ അറേബ്യയിലായിരുന്നു ഊസ് എന്ന അഭിപ്രായവുമുണ്ട്. ധോഫാർ എന്ന സ്ഥലം അറബുകളുടെ ഉദ്ഭവസ്ഥാനമാണെന്ന് വിശ്വസിക്കുന്നുണ്ട്. ഇതു തന്നെയാണ് ഊസ് എന്നും അഭിപ്രായമുണ്ട്. സിറിയയിലെ ബഷാൻ, പെട്രയ്ക്ക് കിഴക്കുള്ള ഭാഗത്തെ ജോർദാൻ; ആധുനിക ഉസ്ബെക്കിസ്ഥാൻ എന്നിങ്ങനെ പല സ്ഥലങ്ങളും ഊസ് ആണെന്ന അഭിപ്രായമുയർന്നുവന്നിട്ടുണ്ട്.

ഏദോം എന്ന സ്ഥലത്തെ സെയിറിന്റെ ഒരു വംശത്തിന്റെ പേരും ഊസ് എന്നു കാണുന്നുണ്ട് . ഏദോം പുത്രിയെ ഊസ് ‌ദേശക്കാരി എന്നു പരാമർശിക്കുന്നു (വിലാപങ്ങൾ 4-21). ഡമാസ്കസ് ആണ് ഈ പ്രദേശമെന്നും ഏദോമും ഊസും ഒരു സ്ഥലമാണെന്നും അഭിപ്രായങ്ങളു്. ഇയ്യോബിന്റെ പുസ്തകത്തിൽ പരാമർശിക്കുന്നത് ഊസ്ൽ ജനിച്ച ഇയ്യോബിന്റെ ചരിത്രമാണ്.


</doc>
<doc id="146490" url="https://ml.wikipedia.org/wiki?curid=146490" title="അഞ്ഞൂറ്റവർ">
അഞ്ഞൂറ്റവർ

പ്രാചീന കേരളത്തിൽ അഞ്ഞൂറുപേരടങ്ങിയ നാട്ടുകൂട്ടങ്ങൾക്ക് നൽകിവന്ന പേരാണ് അഞ്ഞൂറ്റവർ. ഭാരതത്തിൽ വൈദികകാലത്തും ബൗദ്ധകാലത്തും ഗ്രാമ സമിതികൾക്ക് വലിയ പ്രാധാന്യം ഉണ്ടായിരുന്നു. ഇംഗ്ലീഷുഭരണം സ്ഥാപിതമാകുന്നതുവരെ ദക്ഷിണേന്ത്യയിലെ പ്രധാന ഭരണഘടകം ഗ്രാമസഭകളായിരുന്നു. വിജയനഗര രാജാക്കൻമാർ പ്രാദേശികഭരണം മുഴുവൻ ഗ്രാമസഭകളെയായിരുന്നു ഏല്പിച്ചിരുന്നത്. കേരളീയരും ഇത്തരം ഗ്രാമസഭകളെ ആദരിച്ചിരുന്നു. നാട്ടുകൂട്ടങ്ങളിൽപെട്ട അഞ്ഞൂറ്റവരുടെ ശക്തി ദിവാൻ ഉമ്മിണിത്തമ്പിയുടെ കാലംവരെ നിലനിന്നു. കേണൽ മൺറോയുടെ കാലത്താണ് (1811-1819) ഇവിടത്തെ പ്രാചീന ജനകീയസംഘടനകളുടെ ശക്തി പൂർണമായും അവസാനിച്ചത്; കൂട്ടത്തിൽ അഞ്ഞൂറ്റവരുടെയും. 


</doc>
<doc id="146491" url="https://ml.wikipedia.org/wiki?curid=146491" title="നിലനാരകം">
നിലനാരകം

മീലിയേസീ (Meliaceae) കുടുംബത്തിൽപ്പെടുന്ന ഒരു ഔഷധസസ്യമാണ് നിലനാരകം. (ശാസ്ത്രീയ നാമം നരഗാമിയ അലേറ്റ - Naregamia alata). സംസ്കൃതത്തിൽ നിലനാരകത്തിന് അമ്ളവള്ളി, ബൃഹത് പത്ര, ഛിന്നഗ്രന്ഥിക, ദ്രുമരുഹ, ത്രിപർണിക, കണ്ടലു, കണ്ടബഹുല എന്നീ പേരുകളുണ്ട്. വടക്കേ ഇന്ത്യയിൽ 900 മീ. വരെ ഉയരമുള്ള പ്രദേശങ്ങളിലെല്ലായിടങ്ങളിലും ഇവ വളരുന്നു. കേരളം, തമിഴ്നാട്, കർണാടകം എന്നീ സംസ്ഥാനങ്ങളിൽ നിലനാരകം ധാരാളമായി വളരുന്നു.

ധാരാളം ശാഖോപശാഖകളോടുകൂടിയ നിലനാരകം 30 സെ.മീ. ഉയരത്തിൽ വളരുന്ന ചെറിയ കുറ്റിച്ചെടിയാണ്. നിലനാരകത്തിന്റെ ചെറിയ ഇലയ്ക്ക് മൂന്ന് പത്രകങ്ങളുണ്ട്. ഇലഞെടുപ്പിന്റെ ഇരുവശവും വശങ്ങളിലേക്കു വളർന്ന് ചിറകുപോലെ രൂപാന്തരപ്പെട്ടിരിക്കുന്നു. ഇലയുടെ കക്ഷ്യങ്ങളിൽ നിന്നാണ് ഒറ്റയായോ ജോടികളായോ പുഷ്പങ്ങളുണ്ടാകുന്നത്. പുഷ്പങ്ങൾക്ക് വെളുത്ത നിറമാണ്. ബാഹ്യദളങ്ങളും ദളങ്ങളും അഞ്ചെണ്ണം വീതമുണ്ട്. കേസരനാളത്തിൽ 10 കേസരങ്ങൾ കാണപ്പെടുന്നു. കേസരനാളം കനം കുറഞ്ഞ് നീളം കൂടിയതാണ്. ഇതിന്റെ ചുവടുഭാഗത്തിന് സിലിണ്ടറാകാരമാണ്; മുകൾഭാഗം രണ്ടായി വിഭജിക്കപ്പെട്ടിരിക്കുന്നു. കേസരങ്ങളുടെ അറ്റത്ത് ഉപാംഗങ്ങളുണ്ട്. വർത്തികാഗ്രം വീർത്തിരിക്കും. അണ്ഡാശയത്തിന് രണ്ട് അണ്ഡങ്ങൾ വീതമുള്ള മൂന്നറകളുണ്ട്. കായ് ഉരുണ്ട സംപുടമായ ഇവയിൽ രണ്ട് വിത്തുകൾ കാണപ്പെടുന്നു.

നിലനാരകസസ്യം സമൂലം ഔഷധമായുപയോഗിക്കുന്നു. സസ്യത്തിന്റെ ഇലയ്ക്ക് നാരങ്ങയുടെ മണമുണ്ട്. വേര് തീക്ഷ്ണ ഗന്ധമുള്ളതാണ്. ചുമ, ആസ്ത്മ, ശ്വാസകോശരോഗങ്ങൾ, യകൃത് രോഗങ്ങൾ, വാതം, പിത്തം, അൾസർ, ചൊറി, വയറിളക്കരോഗങ്ങൾ, തിമിരം, വിളർച്ച, മലേറിയ എന്നിവയ്ക്ക് ഔഷധങ്ങളുണ്ടാക്കാൻ നിലനാരകം ഉപയോഗിക്കുന്നു.

Common names (From flowersofindia): Goanese Ipecac, Goanese ipecacuanh • Hindi: पित्तमारी pitmari, तीनपर्णी tinparni • Malayalam: നിലനാരകം nilanarakam • Kannada: ನೆಲಬೇವು nelabevu • Konkani: पित्तमारी pitmari, तीनपानी tinpani • Sanskrit: अम्लवल्ली amlavalli, त्रिपर्णिक triparnika
"(ഇന്റർനെറ്റിലെ പലയിടത്തുനിന്നും ശേഖരിച്ച പേരുകളാണിവ, തെറ്റുകളുണ്ടായേക്കാം)"



</doc>
<doc id="146492" url="https://ml.wikipedia.org/wiki?curid=146492" title="അടക്കസ്വരം">
അടക്കസ്വരം

കർണാടക സംഗീതത്തിൽ വിവാദിസ്വരത്തിനുളള തമിഴ് പേരാണ് അടക്കസ്വരം. രാഗങ്ങളുടെ സ്വരൂപനിർണയനത്തിൽ സ്വരങ്ങൾക്ക് വലിയ പങ്കുണ്ട്. ഒരു രാഗത്തിലെ സ്വരങ്ങൾ തമ്മിലുളള ബന്ധത്തെ ആസ്പദമാക്കി വാദി, സംവാദി, വിവാദി, അനുവാദി എന്നിങ്ങനെ സ്വരബന്ധങ്ങളെ നാലായി വിഭജിച്ചിരിക്കുന്നു. മൂന്നാമത്തേതായ വിവാദിസ്വരത്തിന് പൊതുവ്യവഹാരഭാഷയിൽ അടക്കസ്വരമെന്ന് സംഗീതശാസ്ത്രജ്ഞർ പറയുന്നു. അടക്കസ്വരം ഒരു രാഗത്തിൽ ശത്രുസ്വരത്തിന്റെ സ്ഥാനത്തുളള ഒന്നാണ്. കാരണം അതു വാദി സംവാദിപ്പൊരുത്തത്താൽ പുഷ്ടമായ രാഗത്തിന്റെ രഞ്ജിപ്പിനെ തകർക്കുന്നു. ആകയാൽ അടക്കസ്വരപ്രയോഗം വളരെ ശ്രദ്ധിച്ചു ചെയ്യേണ്ടതാണ്.


</doc>
<doc id="146494" url="https://ml.wikipedia.org/wiki?curid=146494" title="ഹിമം">
ഹിമം

ഭൗമാന്തരീക്ഷത്തിൽ നടക്കുന്ന അവക്ഷേപണത്തിന്റെ (Precipitation) ഫലമായി മേഘങ്ങളിൽനിന്നും പരൽ(Crystal) രൂപത്തിൽ ഹിമച്ചില്ലുകൾ(snowflake) പതിക്കുന്നതിനെ ഹിമം(Snow) എന്ന് പറയുന്നു. ചെറിയ ഐസ് പരലുകൾ ഉൾപ്പെടുന്നതിനാൽ ഇത് പൊടിരൂപത്തിലും(granular material) വളരെ മർദ്ദമില്ലെങ്കിൽ പൊതുവേ മൃദ്ദുവായതായും കാണപ്പെടുന്നു. ഭൂമിയിലേക്ക് പതിക്കുമ്പോൾ ഉരുകി തിരിച്ച് ഖരാവസ്ഥയിലേക്ക് മാറുകയാണെങ്കിൽ ഇത് ഗോളാകൃതിയിലും കാണപ്പെടാം. 


</doc>
<doc id="146495" url="https://ml.wikipedia.org/wiki?curid=146495" title="അവക്ഷേപണം">
അവക്ഷേപണം

ഒരു ദ്രവലായനിയിൽ നിന്നു ഖരമോ ദ്രവമോ ആയ ഒരു പദാർഥം വേർതിരിയുന്ന പ്രക്രിയയാണ് അവക്ഷേപണം; ഏകവിധമായ (uniform) ഒരു ദ്രവത്തിൽ (fluid) നിന്നു ഖരമോ ദ്രാവകമോ ആയ ഒരു പുതിയ പ്രാവസ്ഥ (Phase) ഉണ്ടാകുന്ന പ്രക്രിയ എന്നും അവക്ഷേപണത്തെ നിർവചിക്കാറുണ്ട്. ഒരു ഖരലായനി മിശ്രണക്ഷമമല്ലാതെ രണ്ടു ക്രിസ്റ്റലനരൂപങ്ങളായിത്തീരുന്നതിനും അവക്ഷേപണം എന്ന പദം ഉപയോഗിച്ചുകാണുന്നു. കൊളോയ്ഡിന്റെ കൊയാഗുലീകരണ(coagulation)വും അവക്ഷേപണമാണ്. അവക്ഷേപണം ചെയ്യപ്പെടുന്ന പദാർഥത്തിന് അവക്ഷിപ്തം (precipitate) എന്നു പറയുന്നു. 

ഒരു പദാർഥത്തെ ലായനിയിൽനിന്ന് അവക്ഷേപിപ്പിക്കുവാൻ പല മാർഗങ്ങളുണ്ട്. അനുയോജ്യമായ ഒരു അഭികർമകം ചേർക്കൽ ആണ് ഇവയിൽ പ്രധാനം. ഉദാഹരണമായി, സിൽവർ നൈട്രേറ്റ് ലായനിയിലുള്ള സിൽവർ മുഴുവനും ഹൈഡ്രൊക്ലോറിക് ആസിഡോ മറ്റേതെങ്കിലും ക്ളോറൈഡ് ലായനിയോ വേണ്ടത്ര ചേർത്താൽ സിൽവർ ക്ളോറൈഡ് (Ag Cl) ആയി അവക്ഷേപിക്കുന്നു. Ag No-ഉം HCl-ഉം തമ്മിൽ പ്രതിപ്രവർത്തിക്കുമ്പോൾ ഉണ്ടാകുന്ന അഴഇഹ ജലത്തിൽ അലേയമാകയാൽ അവക്ഷിപ്തമായി വേർതിരിയുന്നു. ചില ലോഹലവണലായനികളിലൂടെ ഹൈഡ്രജൻ സൽഫൈഡ് (HS) വാതകം കടത്തിവിടുമ്പോൾ അതാതു ലോഹങ്ങളുടെ സൾഫൈഡുകൾ (sulphides) അവക്ഷേപിക്കപ്പെടും. ലായനിയിൽ ഒന്നിലധികം ലോഹങ്ങളുണ്ടെങ്കിൽ "(ഉദാ. ചെമ്പ്; കാഡ്മിയം)" ലേയത്വം താരതമ്യേന കുറഞ്ഞ സൾഫൈഡ് ആണ് ആദ്യം അവക്ഷിപ്തമായി ലഭിക്കുന്നത്. ലായനിയുടെ സംഘടനം, pH ചേർക്കുന്ന അഭികർമകത്തിന്റെ അളവ് എന്നീ സംഗതികൾ നിയന്ത്രിച്ച് ഒരു മിശ്രിതത്തിലെ ഘടകങ്ങളെ വെവ്വേറെ അവക്ഷേപിപ്പിക്കാം. 

ഒരു പദാർഥത്തെ അതിന്റെ ലായനിയിൽനിന്ന് അവക്ഷേപിപ്പിക്കുന്നതിനു വേറെയും മാർഗങ്ങളുണ്ട്. താപനില കുറയ്ക്കൽ, ലായകബഹിഷ്കരണം, ലേയത്വം കുറയ്ക്കുന്ന അന്യപദാർഥങ്ങൾ വിലയിപ്പിക്കൽ മുതലായവ. ഉദ്ദിഷ്ടപദാർഥം അവക്ഷേപിപ്പിക്കുവാൻ അതിന്റെ ലേയത്വം കുറഞ്ഞതും മൂലലായകവുമായി കലരുന്നതുമായ രണ്ടാമതൊരു ലായകം ചേർത്താലും മതി. ഉദാഹരണമായി അസറ്റനിലൈഡ് എന്നത് ആൽക്കഹോളിൽ അധികമായും ജലത്തിൽ കുറഞ്ഞതോതിലും അലിയുന്ന ഒരു രാസവസ്തുവാണ്. ആകയാൽ അസറ്റനിലൈഡിന്റെ ആൽക്കഹോൾ ലായനിയിൽ ജലം അല്പാല്പമായിച്ചേർത്തു കുലുക്കിയാൽ പ്രസ്തുത പദാർഥം അവക്ഷേപിതമാകും. 

ഏയറോസോളുകളിൽ (aerosols) നിന്നു കണങ്ങൾ വേർപെടുത്തിയെടുക്കുന്ന പ്രക്രിയയും അവക്ഷേപമായി കരുതപ്പെടുന്നു. വ്യവസായശാലകളിലെ പുകക്കുഴലുകളിൽക്കൂടി ബഹിർഗമിക്കുന്ന പുകച്ചുരുളുകളിൽ അതിസൂക്ഷ്മങ്ങളായ പദാർഥകണങ്ങൾ ഉണ്ടായിരിക്കും. ഈ കണങ്ങൾ പ്രായേണ വൈദ്യുതചാർജ് വഹിക്കുന്നവയാണ്. ആകയാൽ ചാർജിതമായ ലോഹപ്രതല(metal surface)ത്തിൽ ഇവയെ നിക്ഷിപ്തമാക്കി നീക്കം ചെയ്താൽ അവ അന്തരീക്ഷത്തിൽ കലരുന്നില്ല. മാത്രമല്ല, നഷ്ടപ്പെട്ടേക്കാവുന്ന ചില വിലപിടിച്ച പദാർഥങ്ങൾ ഇപ്രകാരം വീണ്ടെടുക്കപ്പെടുകയും ചെയ്യും. ഈ തത്ത്വമാണ് സ്ഥിരവൈദ്യുത-അവക്ഷേപകയന്ത്രങ്ങളിൽ (electrostatic precipitator) ഉപയോഗിക്കുന്നത്.

അവക്ഷിപ്തം മൂലപ്രാവസ്ഥയിൽനിന്നു ഭിന്നമായതിനാൽ ഈ പ്രക്രിയയ്ക്കു പദാർഥങ്ങളുടെ വേർതിരിക്കൽ (separation), ശുദ്ധീകരണം, ഗുണാത്മകവും പരിമാണാത്മകവുമായ വിശ്ലേഷണവിധികൾ(qualitative and quantitative analytical methods) മുതലായവയിൽ സമുന്നതമായ പ്രായോഗികപ്രാധാന്യമുണ്ട്. പ്രകൃതിവിഭവങ്ങളുടെ (ഉദാ. അയിരുകൾ) നിഷ്കർഷണാദിവിധികളിലൂടെ ലഭ്യമാകുന്ന ലായനികളിൽനിന്ന് ഉദ്ദിഷ്ടപദാർഥം പൃഥക്കരിച്ചെടുക്കുവാൻ അവക്ഷേപണപ്രക്രിയ പ്രയോജനപ്പെടുത്താം. പദാർഥങ്ങളിൽനിന്ന് അപദ്രവ്യങ്ങളകറ്റുന്നതിന് അവക്ഷേപണം ഉപയോഗിക്കാം. ജലശുദ്ധീകരണം, കഠിനജലത്തിന്റെ മൃദുകരണം (softening) എന്നിവ ദൃഷ്ടാന്തങ്ങളാണ്. നിർദിഷ്ട അഭികർമകങ്ങൾ ചേർക്കുമ്പോൾ ഒരു ലായനിയിൽ നിന്നു കിട്ടുന്ന അവക്ഷിപ്തത്തിന്റെ സ്വഭാവം പരിശോധിച്ച് ആ ലായനിയിലുള്ള പദാർഥങ്ങളുടെ വിവരങ്ങൾ ശേഖരിക്കാൻ സാധിക്കും. ഗുണാത്മക വിശ്ലേഷണത്തിൽ ഈ തത്ത്വമാണ് പ്രയോജനപ്പെടുത്താറുള്ളത്. ഭാരാത്മക വിശ്ലേഷണവിധികളിൽ (gravimetric analysis) ഒരു പദാർഥത്തിന്റെ ഭാരം നിർണയിക്കപ്പെടുന്നത് അതിനെ അലേയമായ ഒരു പദാർഥമായി അവക്ഷേപണം ചെയ്യിച്ച് അവക്ഷിപ്തം അരിച്ചെടുത്തു ശുദ്ധമാക്കിയ ശേഷമാണ്. വ്യവസായശാലകളിൽനിന്നു ബഹിർഗമിക്കുന്ന ഉച്ഛിഷ്ടദ്രവത്തിൽ നിന്നു നഷ്ടപ്പെട്ടുപോകാനിടയുള്ള പല പദാർഥങ്ങളും ആദായകരമായ രീതിയിൽ വീണ്ടെടുക്കുവാൻ അവക്ഷേപണം പ്രയോജനപ്പെടുന്നു. ഉദാഹരണമായി പഞ്ചസാരനിർമ്മാണശാലകളിൽ പഞ്ചസാര ക്രിസ്റ്റലീകരിച്ച് അവശേഷിക്കുന്ന ഉച്ഛിഷ്ടലായനിയിൽ അടങ്ങിയ പഞ്ചസാര സ്റ്റ്രോൺഷ്യം (strontium) ഹൈഡ്രോക്സൈഡ് കൊണ്ടും മറ്റും സൂക്രോസേറ്റുകളായി അവക്ഷേപിപ്പിച്ചു ലഭ്യമാക്കുന്നു. ഈ അവക്ഷിപ്തങ്ങളിൽനിന്നു ശുദ്ധമായ പഞ്ചസാര ഉണ്ടാക്കാം. അവക്ഷേപണരീതിയും അവക്ഷേപണപരിതഃസ്ഥിതികളും ശ്രദ്ധിച്ചു നിയന്ത്രിക്കുന്നതായാൽ അവക്ഷിപ്തത്തിന്റെ സംരചന, കണവലിപ്പം (size of the particle), സരന്ധ്രത (porosity) മുതലായവ നിയന്ത്രിക്കാവുന്നതാണ്. തൻമൂലം പലതരം ഉത്പ്രേരകങ്ങൾ നിർമ്മിക്കുന്നതിന് അനുയോജ്യ പരിതഃസ്ഥിതികളിൽ നടത്തുന്ന അവക്ഷേപണം സഹായകരമായിരിക്കും. 

പ്രകൃതിയിൽ പല പ്രക്രിയകളിലും അവക്ഷേപണം അന്തർഭവിച്ചിട്ടുണ്ട്. അന്തരീക്ഷത്തിൽ നടക്കുന്ന അവക്ഷേപണത്തിന്റെ ഫലമായിട്ടാണ് മഴ, മഞ്ഞ്, ആലിപ്പഴം മുതലായവ ഉണ്ടാവുന്നത്. ഭൂഗർഭത്തിൽ പലതരം നിക്ഷേപങ്ങളും നദീമുഖങ്ങളിൽ ഡെൽറ്റകളും ഉണ്ടാകുന്നത് അവക്ഷേപണത്തിലൂടെയാണ്.


</doc>
<doc id="146506" url="https://ml.wikipedia.org/wiki?curid=146506" title="എ.എ. അസീസ്">
എ.എ. അസീസ്

ആർ. എസ്.പി. സംസ്ഥാന സെക്രട്ടറിയാണ് എ.എ. അസീസ്. ഇരവിപുരം നിയമസഭാമണ്ഡലത്തിൽ ദീർഘകാലം MLA ആയി രിന്നിട്ടുണ്ട് കഴിഞ്ഞതവണത്തെ തെരഞ്ഞെടുപ്പിൽ CPM ന്റെ നൗഷാധിനോട് പരാജയപ്പെട്ടു AA അസീസ് ആർഎസ്‌പി കേന്ദ്ര സെക്രട്ടറിയറ്റ് അംഗവും യുടിയുസി അഖിലേന്ത്യാ പ്രസിഡന്റുമാണ്. 2001ലും 2006ലെയും തെരഞ്ഞെടുപ്പിൽ ആർ.എസ്.പിയിലെ എ.എ. അസീസാണ് വിജയിച്ചത്. 2001ൽ ലീഗിന്റെ അഹമ്മദ് കബീറിനെ എട്ട് വോട്ടിനാണ് തോൽപ്പിച്ചതെങ്കിൽ തുടർന്ന് വന്ന തെരഞ്ഞെടുപ്പിൽ ലീഗിലെ കെ.എം. ഷാജിയെ 24,049 വോട്ടിന് പരാജയപ്പെടുത്തി.
ഭാര്യ: ഉസൈബ. മക്കൾ: ബിന്ദു, വിശ്രു, വിനു, വിജു.


</doc>
<doc id="146509" url="https://ml.wikipedia.org/wiki?curid=146509" title="അടങ്കൽ">
അടങ്കൽ

ഏതെങ്കിലും ഒരു നിശ്ചിത ജോലി ചെയ്തുതീർക്കുന്നതിന്, അതിൻമേൽ ഉണ്ടാകാവുന്ന എല്ലാവിധത്തിലുള്ള ചെലവുകളുടെയും മതിപ്പ് ഇനംപ്രതി കണക്കാക്കിയശേഷം, മൊത്തച്ചെലവ് കൂട്ടിയെടുക്കുന്നതാണ് അടങ്കൽ (estimate). ഇത് ഒരു മതിപ്പ് അനുസരിച്ചുള്ള തുകയായിരിക്കും. ഉദാഹരണമായി കരാർ (contract) വ്യവസ്ഥയിൽ ചെയ്യേണ്ട പണികളിൽ ഏർപ്പെടാറുള്ളവർ, അതിൽ ഏർപ്പെടുന്നതിനു മുൻപുതന്നെ മെയ്ക്കാട്ടു ജോലികൾക്കുള്ള ചെലവും ഉപയോഗപ്പെടുത്തേണ്ട സാധനങ്ങളുടെ വിലയും കണക്കിലെടുത്തുകൊണ്ടായിരിക്കും ഒരു അടങ്കൽ നിശ്ചയിക്കുന്നത്. ഏതു കാര്യം സംബന്ധിച്ചുള്ളതായിരുന്നാലും അതിലടങ്ങുന്ന വലുതും ചെറുതുമായ എല്ലാ ഇനങ്ങളും ഉൾപ്പെടുത്തിക്കൊണ്ടുള്ള ഒരു മൊത്തം തുകയായിരിക്കും അടങ്കൽ. സാധാരണയായി ചെലവുകൾ അടങ്കൽ തുകയിൽ കവിയാറില്ല. 


</doc>
<doc id="146511" url="https://ml.wikipedia.org/wiki?curid=146511" title="അടച്ചുതുറപ്പാട്ട്">
അടച്ചുതുറപ്പാട്ട്

മുൻപ് മാർ തോമാ നസ്രാണികളുടെ വിവാഹാഘോഷത്തിന്റെ ഭാഗമായി കല്യാണം കഴിഞ്ഞ് നാലാംദിവസത്തെ "അടച്ചുതുറ" എന്ന ചടങ്ങിൽ പാടിവന്നിരുന്ന ഗാനമാണ് അടച്ചുതുറപ്പാട്ട്. മണവാളൻ കുളിച്ച് ഊണുകഴിഞ്ഞ് തോഴരുമായി മണവറയിൽ കയറി കതകടച്ചിരിക്കും. അപ്പോൾ അമ്മാവിയമ്മ (വധുവിന്റെ അമ്മ) പലതരം പാട്ടുകൾ പാടി, വാതിൽ തുറക്കാൻ വിനീതയായി അപേക്ഷിക്കും. തുടർന്ന്,

എന്നിങ്ങനെ പലതരം ദാനങ്ങൾ (ഗോദാനം, സ്വർണദാനം, വസ്ത്രദാനം) ചെയ്യാമെന്ന് പറഞ്ഞതിനുശേഷമേ മണവാളൻ വാതിൽ തുറക്കുകയുള്ളു. എത്ര ഉറക്കെപ്പാടിയാലും "കേട്ടില്ല, കേട്ടില്ല" എന്നേ മണവാളന്റെ തോഴർ പറയൂ. ഇങ്ങനെ അമ്മാവിയമ്മയെ വളരെ വിഷമിപ്പിക്കാതെ കല്യാണം ഭംഗിയാവുകയില്ലെന്നായിരുന്നു വിശ്വാസം.

കതകടയ്ക്കുമ്പോൾ ചില ദിക്കുകളിൽ പാടിയിരുന്ന പാട്ടിന്റെ തുടക്കം ഇതാണ്:

അകത്തുനിന്നു പാട്ടുകളിലൊന്നു ഇങ്ങനെ തുടരുന്നു;

അമ്മാവിയമ്മ അരിശംമൂത്ത് ഉറക്കെപ്പാടുന്ന പാട്ടുകളുമുണ്ട്.

എന്നു തുടങ്ങുന്ന ഗാനശകലം ആ ഇനത്തിൽപെടും.


</doc>
<doc id="146516" url="https://ml.wikipedia.org/wiki?curid=146516" title="പ്രൈമേറ്റ്">
പ്രൈമേറ്റ്

മനുഷ്യനും കുരങ്ങുകളും തുടങ്ങിയ സസ്തനികൾ ഉൾപ്പെടുന്ന ഗോത്രമാണ് പ്രൈമേറ്റ് ഗോത്രം(Primate ( ലത്തീൻ: "പ്രധാനപ്പെട്ട, ഒന്നാമത്തെ"), ലീമറുകൾ, ടാർസിയർ എന്നിവ ഉൾക്കൊള്ളുന്ന പ്രോസിമിയനുകൾ കുരങ്ങുകളും ആൾക്കുരങ്ങുകളും ഉൾപ്പെടുന്ന സിമിയനുകൾ എന്നിവ ഉൾക്കൊള്ളുന്ന ഈ ഗോത്രത്തിൽ മനുഷ്യനെ ഒഴിച്ചുനിർത്തിയാൽ മിക്കവാറും എല്ലാ പ്രൈമേറ്റുകളും അമേരിക്കൻ വൻകരകൾ, ആഫ്രിക്ക, ഏഷ്യ എന്നിവിടങ്ങളിലെ ഉഷ്ണമേഖലയിലോ ഉപോഷ്ണമേഖലയിലോ ആണ് കാണപ്പെടുന്നത് . തൂക്കം വരുന്ന മാഡം ബെർഥെ ലീമർ മുതൽ തൂക്കം വരുന്ന മൗണ്ടൻ ഗൊറില്ല വരെ പ്രൈമേറ്റ് ഗോത്രത്തിലുണ്ട്. 

ഇപ്പോൾ ലഭ്യമായ ഫോസിലുകൾ തെളിവുകൾ പ്രകാരം പ്രൈമേറ്റുകളുടെ മുൻഗാമികൾ കൃറ്റേഷ്യസ് യുഗത്തിന്റെ അവസാനം 6.5 കോടി വർഷങ്ങൾക്ക് മുൻപേ ജീവിച്ചിരുന്നതായി കരുതപ്പെടുന്നു.

വ്യത്യസ്ത പരിസ്ഥിതികളിൽ ജീവിക്കാൻ കഴിയുന്ന പ്രൈമേറ്റുകളിൽ പലതും മരങ്ങളിൽ നിവസിക്കുന്നില്ലെങ്കിലും മരം കയറാൻ കഴിയുന്നവയാണ്,ഇവ മരങ്ങളിൽനിന്നും മരങ്ങളിലേക്ക് ചാടിയും രണ്ട് കാലുകളിലോ കൈകാലുകളിലോ നടന്നോ ആണ് സഞ്ചരിക്കുന്നത്. മറ്റ് സസ്തനികളെ അപേക്ഷിച്ച് വലിപ്പം കൂടുതലുള്ള തലച്ചോർ പ്രൈമേറ്റുകളുടെ മറ്റൊരു പ്രത്യേകതയാണ്. കുരങ്ങുകൾ, ആൾക്കുരങ്ങുകൾ എന്നിവയിൽ ലീമർ, ലോറിസുകൾ എന്നിവയെയും മറ്റു സസ്തനികളെയും അപേക്ഷിച്ച് ഘ്രാണശക്തി കുറവാണെങ്കിലും രണ്ട് കണ്ണുകളും ഉപയോഗിക്കുന്ന സ്റ്റീരിയോസ്കോപ്പിക് കാഴ്ച ഒരു പ്രത്യേകതയാണ്. മൂന്നു നിറങ്ങൾ ഉപയോഗിച്ചുള്ളാ കാഴ്ച(Trichromacy), (Prehensility). ഈ ഗോത്രത്തിൽപെട്ട പല ജീവികളിലും ആൺ-പെൺ വ്യത്യാസം (ശരീരഭാരം, നിറം, ഉളിപ്പല്ലിന്റെ വലിപ്പം) പ്രകടമാണ്. സമാനവലിപ്പമുള്ള ഉരഗങ്ങളെ അപേക്ഷിച്ച് പ്രൈമേറ്റുകൾ പ്രായപൂർത്തിയാകാൻ കൂടുതൽ സമയം എടുക്കുമെങ്കിലും പൊതുവേ ഇവയുടെ ആയുർദൈർഘ്യം കൂടുതലാണ്. ചില പ്രൈമേറ്റുകൾ ഏകാന്തരായാണ് വസിക്കുന്നതെങ്കിലും ചിലവ നൂറുകണക്കിന് അംഗങ്ങളുള്ള കൂട്ടങ്ങളായും ചിലവ ആൺ-പെൺ ജോടികളായും വസിക്കുന്നു.

സസ്തനികളിലെ യൂത്തീരിയയുടെ ഉപരിനിരയായ യൂആർക്കോന്റോഗ്ലൈയെർസിലാണ് പ്രൈമേറ്റുകളെ ഉൾപ്പെടുത്തിയിരിക്കുന്നത്. 5.5 കോടി വർഷത്തിനും 5.8 കോടി വർഷത്തിനും ഇടക്ക് അന്ത്യ പാലിയോസീൻ കാലത്ത് ജീവിച്ചിരുന്ന പ്ലെസിയാഡപിസ് എന്ന പ്രൈമേറ്റ് ഫോസിൽ ആണ് ഇപ്പോൾ ലഭ്യമായ ഏറ്റവും പഴക്കമുള്ള ഫോസിൽ എന്നിരിക്കിലും പ്രൈമേറ്റുകളുടെ വംശാവലിക്ക് 6.5 കോടി വർഷത്തോളം പഴക്കമുണ്ടെന്ന് പൊതുവേ കരുതിപ്പോരുന്നു 
മോളിക്യുലർ ക്ലോക്ക് സിദ്ധാന്തം ഉപയോഗിച്ചുള്ള ചില പഠനങ്ങൾ പ്രൈമേറ്റുകളുടെ ആവിർഭാവം ഏകദേശം 8.5 കോടി വർഷം മുമ്പേ മദ്ധ്യ-ക്രിറ്റേഷ്യസ് കാലത്താണെന്ന് പറയുന്നു.


</doc>
<doc id="146520" url="https://ml.wikipedia.org/wiki?curid=146520" title="നിരണം">
നിരണം

പത്തനംതിട്ട ജില്ലയിലെ തിരുവല്ല താലൂക്കിൽ തെക്ക് പമ്പ ആറിനും വടക്ക് 
അരീത്തോടിനും മദ്ധ്യേയുള്ള ഒരു സമതലപ്രദേശമാണ് നിരണം . പ്രാചീനതയിലും സാംസ്കാരികമഹിമയിലും മുൻപന്തിയിൽ നിൽക്കുന്ന കേരളഗ്രാമങ്ങളിലൊന്നാണ് നിരണം. നൂറ്റെട്ട് ശിവക്ഷേത്രങ്ങളിലൊന്നായ തൃക്കപാലീശ്വരം ക്ഷേത്രവും തോമാശ്ലീഹാ സ്ഥാപിച്ചു എന്നു കരുതപ്പെടുന്ന [നിരണം പള്ളി സെന്റ്മേരീസ് വലിയ പള്ളിയും] നിരണത്ത് സ്ഥിതി ചെയ്യുന്നു. [നിരണം കവികൾ] എന്നറിയപ്പെടുന്ന കണ്ണശ്ശന്മാരുടെ ജന്മസ്ഥലം എന്ന നിലയിലും നിരണം പ്രശസ്തമാണ്.

ക്രിസ്തുവർഷാരംഭത്തിൽ ഇപ്പോഴത്തെ കുട്ടനാടൻ പ്രദേശങ്ങൾ അറബിക്കടലിൽ മുങ്ങിക്കിടന്നിരുന്നു. കടൽ പിൻവാങ്ങിയ ശേഷം തീരപ്രദേശം ദൃശ്യമായിവന്നപ്പോൾ ആദ്യം രൂപംകൊണ്ട ജനപഥങ്ങളിലൊന്നാണ് നിരണം. പ്രാചീനഭാരതത്തിലെ അതിപ്രധാനമായ രണ്ടു അന്തർദ്ദേശീയ വ്യാപാരകേന്ദ്രങ്ങളായിരുന്നു "മുസ്സരീസ്സ്" എന്ന കൊടുങ്ങല്ലൂരും "നെൽക്കണ്ടി" അഥവാ "നെൽക്കിണ്ട" എന്ന നിരണവും.നിരണത്തെ നിയാസണ്ടി എന്ന് പ്ളീനിയും, മേൽക്കണ്ടി എന്ന് ടോളമിയും തങ്ങളുടെ സഞ്ചാരരേഖകളിൽ രേഖപ്പെടുത്തിയിരിക്കുന്നു. സമ്പൽസമൃദ്ധമായ വാണിജ്യകേന്ദ്രമായിട്ടാണ് ഈ പ്രദേശത്തെ ടോളമിയും,പ്ളീനിയും, പെരിക്ലിപ്പസും വിശേഷിപ്പിച്ചിരിക്കുന്നത് . നിരണം പ്രദേശത്തെ കോട്ടച്ചാൽ,കുതിരച്ചാൽ മുതലായ പ്രമുഖ തോടുകൾ കപ്പൽ ചാലുകളായിരുന്നു എന്നും പുറംരാജ്യങ്ങളിലേക്കുള്ള ചരക്കുകൾ കൊണ്ടുപോയിക്കൊണ്ടിരുന്ന പായ്ക്കപ്പലുകൾ ഈ ചാലുകളിലൂടെ പ്രയാണം ചെയ്തിരുന്നു എന്നും കരുതപ്പെടുന്നു. നിരണത്തു നിന്നും കണ്ടെടുത്തിട്ടുള്ള അഗസ്റ്റസ് സീസറുടെ കാലത്തെ നാണയങ്ങൾ ഈ വിദേശബന്ധത്തിന് തെളിവാണ്. ക്രി.വ 52-ൽ കൊടുങ്ങല്ലൂരെത്തിയ തോമാശ്ലീഹ നിരണത്തും എത്തിച്ചേർന്നതായും ക്രി.വ 54-ൽ ദേവാലയം സ്ഥാപിച്ചതായും വിശ്വസിക്കുന്നു.ഇസ്ളാം ഫക്കീറായിരുന്ന മാലിക് ദിനാറും കപ്പൽമാർഗ്ഗം നിരണത്തെത്തിച്ചേർന്നുവെന്നും നിരണം ചാലയുടെ അൽപം വടക്കായുള്ള മുസ്ളീംപള്ളി ഇദ്ദേഹം സ്ഥാപിച്ചതായും കരുതപ്പെടുന്നു . ആദ്യനൂറ്റാണ്ടുകളിൽ തന്നെ നിരണം ഒരു ഹൈന്ദവ, ക്രൈസ്തവ,ഇസ്ലാമിക സാംസ്കാരികകേന്ദ്രമായിരുന്നു എന്നും തുറുമുഖപട്ടണമെന്ന നിലയിൽ സമ്പൽസമൃദ്ധവുമായിരുന്നു എന്നതിന് ധാരാളം തെളിവുകളുണ്ട്.ക്രി.വ 400 വരെ ബുദ്ധമതത്തിന്റെ സാന്നിധ്യവും ഇവിടെ നിലനിന്നിരുന്നു. കൊല്ലവർഷം 550-ന് മുൻപ് രചിക്കപ്പെട്ട ഉണ്ണുനീലിസന്ദേശത്തിൽ നിരണത്തെക്കുറിച്ച് പ്രതിപാദിക്കുന്നുണ്ട്. "വെൺമാടങ്ങൾ കൊണ്ട് ചന്ദ്രക്കലയെ ധരിച്ച് പരമശിവനാകാൻ ശ്രമിക്കുന്നതായ മണിമന്ദിരങ്ങൾ" ഉള്ള ദേശമായിട്ടാണ് ഈ കൃതിയിൽ നിരണത്തെ വർണ്ണിച്ചിരിക്കുന്നത്.

ഈ പ്രദേശത്തിന്റെ ആദ്യകാലനാമം "നീർമ്മണ്ണ്" എന്നായിരുന്നു എന്നാണ് പല ചരിത്രകാരന്മാരുടെയും അഭിപ്രായം. നീരുറവകൾ ധാരാളമായുള്ള ഫലഭൂയിഷ്ടമായ പ്രദേശമായതിനാലാണ് ആ പേർ വന്നതെന്നും "നീർമ്മണ്ണ്" കാലാന്തരത്തിൽ "നിരണം" ആയിത്തീരുകയായിരുന്നു എന്നും അവർ അവകാശപ്പെടുന്നു. "രണം" (യുദ്ധം) ഇല്ലാതെ, പരസ്പരം മൈത്രിയോടെ കഴിയുന്ന ശാന്തഭൂമി എന്ന അർത്ഥത്തിലാണ് ഈ പ്രദേശത്തിന്ന് "നിരണം" എന്ന പേരുണ്ടായത് എന്നൊരു അഭിപ്രായവുമുണ്ട്. ആയിരത്തിലേറെ വർഷങ്ങളായി ഇവിടെ നിലനിന്നു പോരുന്ന മതസൗഹാർദ്ദം വിദേശിയരെപ്പോലും ആശ്ചര്യപ്പെടുത്തിയിട്ടുണ്ടെന്നത് ഈ വാദത്തിന് ഒരു കാരണമാവാം. "നിരണം പള്ളി ഒരു ഹൈന്ദവക്ഷേത്രത്തിന് വളരെ സമീപത്തായി നിർബ്ബാധമായ ഒരു പ്രാചീന സിറിയൻ പള്ളിയാണെന്നുള്ളത് സഹിഷ്ണുതയോടെ വീക്ഷിക്കേണ്ടതാണ്." എന്ന് ലെഫ്റ്റനന്റ് കോർണർ എഴുതിയ 'സർവെ ഓഫ് ദി ട്രാവൻകൂർ കൊച്ചിൻ സ്റ്റേറ്റ്സ്' എന്ന ഗ്രന്ഥത്തിൽ രേഖപ്പെടുത്തിയിരിക്കുന്നു.


</doc>
<doc id="146527" url="https://ml.wikipedia.org/wiki?curid=146527" title="അടതാളം">
അടതാളം

കർണാടക സംഗീതത്തിൽ ഇന്നു പ്രചാരത്തിലിരിക്കുന്ന സപ്തജാതി താളങ്ങളിൽ ആറാമത്തേതാണ് അടതാളം. "ധ്രുവം, മഠ്യം, രൂപകം, ഝംപ, ത്രിപുട, അട, ഏക" എന്നിവയാണ് ഈ താളങ്ങൾ. തിസ്രം, ചതുരശ്രം, ഖണ്ഡം, മിശ്രം, സങ്കീർണം എന്നിങ്ങനെ ഈ സപ്തതാളങ്ങൾക്ക് ഓരോന്നിനും അയ്യഞ്ചു വകഭേദങ്ങൾ വീതം ഉണ്ട്. ഇവ ചേർന്നാണ് ദക്ഷിണേന്ത്യൻ സംഗീതത്തിൽ ഇന്നു കൈകാര്യം ചെയ്തുവരുന്ന 35 താളങ്ങൾ രൂപംകൊണ്ടിട്ടുള്ളത്. തിസ്രജാതി അടതാളം, ചതുരശ്ര ജാതി അടതാളം എന്നിങ്ങനെ ജാതിഭേദം ചേർത്ത് അടതാളം പരാമർശിക്കപ്പെടുമെങ്കിലും അടതാളം എന്നുമാത്രം പറഞ്ഞാൽ ഖണ്ഡജാതി അടതാളമാണ് വിവക്ഷിതം. ഇതിന് 14 അക്ഷരങ്ങളാണുള്ളത്. ഈ താളം അംഗവ്യത്യാസങ്ങളോടെ ഹിന്ദുസ്ഥാനി സംഗീതത്തിൽ "ജുംര" എന്ന് അറിയപ്പെടുന്നു. ശൂലാദി സപ്തതാളങ്ങളിലൊന്നാണിത്

ഭൈരവി, രീതിഗൌള, കല്യാണി, തോടി തുടങ്ങിയ പല പ്രധാന രാഗങ്ങളിലും അടതാള വർണങ്ങൾ രചിക്കപ്പെട്ടിട്ടുണ്ട്. നടനം ആടിനാർ മുതലായി ഭരതനാട്യവേദിയിൽ പ്രചുരപ്രചാരത്തിലിരിക്കുന്ന ചില പദങ്ങൾ ഇതിനുദാഹരണമാണ്. ചില അഷ്ടപദികളും, തേവാരം, തിരുപ്പുകഴ് തുടങ്ങിയ ഭക്തിഗാനങ്ങളും അടതാളത്തിൽ ആലപിച്ചുവരുന്നുണ്ട്. 


</doc>
<doc id="146530" url="https://ml.wikipedia.org/wiki?curid=146530" title="അന്തർഗ്രന്ഥിസ്രാവം">
അന്തർഗ്രന്ഥിസ്രാവം

ഒരു ഗ്രന്ഥിയോ കോശമോ പുറപ്പെടുവിക്കുന്ന സന്ദേശവാഹകരായ സ്രവങ്ങളാണ് അന്തർഗ്രന്ഥിസ്രാവം (Hormone). ഈ സ്രവങ്ങൾ മറ്റ് ശരീര അവയവങ്ങളിലോ ഗ്രന്ഥികളെയോ നിയന്ത്രിക്കുവാൻ ഉതകുന്ന രീതിയിലുള്ളവയാണ്. കുറഞ്ഞ അളവിലുള്ള ഇവയുടെ സ്രാവം പോലും വളരെ പ്രധാനപ്പെട്ട മാറ്റങ്ങൾ ശരീരത്തിൽ വരുത്തുന്നു. ഇവ രാസകാരികളായ സന്ദേശവാഹകരാണ്. ഇവയ്ക്ക് ഒരു കോശത്തിൽ നിന്ന് മറ്റു കോശങ്ങളിലേക്ക് സന്ദേശം എത്തിക്കുവാനുള്ള കഴിവുണ്ട്.


</doc>
<doc id="146532" url="https://ml.wikipedia.org/wiki?curid=146532" title="നാനോമീറ്റർ">
നാനോമീറ്റർ

നീളത്തിനെ കുറിക്കാനുപയോഗിക്കുന്ന ഏകകമാണ് ഇത്. ഒരു മീറ്ററിന്റെ നൂറ് കോടിയിലൊരു ഭാഗമാണ് നാനോമീറ്റർ.

നാനോസാങ്കേതികവിദ്യയിലും പ്രകാശത്തിന്റെ തരംഗദൈർഘ്യം അളക്കാനും ഉപയോഗിക്കപ്പെടുന്നു. മുൻകാലങ്ങളിൽ മില്ലിമൈക്രൊ(mµ) ആയിരുന്നു 
നാനോമീറ്ററിന്റെ ചിഹ്നമായി ഉപയോഗിച്ചിരുന്നത് ; നിലവിൽ µµ എന്ന ചിഹ്നം ഉപയോഗിക്കുന്നു.

അർദ്ധചാലക വ്യവസായത്തിൽ ഈ ഏകകം സാധാരണയായി ഉപയോഗിക്കപ്പെടുന്നു.


</doc>
<doc id="146535" url="https://ml.wikipedia.org/wiki?curid=146535" title="അടപ്രഥമൻ">
അടപ്രഥമൻ

അട ചേർത്തുണ്ടാക്കുന്ന പ്രഥമൻ അഥവാ പായസമാണ് അടപ്രഥമൻ. തനി കേരളീയമായ ഒരു വിശിഷ്ടഭോജ്യമാണ് ഇത്. ഹൈന്ദവഭവനങ്ങളിലും ക്ഷേത്രങ്ങളിലും നടത്തിവരാറുള്ള വലിയ സദ്യകളിലെല്ലാം അടപ്രഥമൻ പ്രധാനമായ ഒരു ഇനമായിരിക്കും. പ്രഥമൻ പലതരമുണ്ടെങ്കിലും അവയിലെല്ലാം മുഖ്യമായത് അടപ്രഥമനാണ്. ഇതിന്റെ പാചകരീതി മറ്റിനങ്ങളെ അപേക്ഷിച്ച് കൂടുതൽ ബുദ്ധിമുട്ടുള്ളതാണ്.

പച്ചരി കുതിർത്ത് ഇടിച്ച് നേർമയുള്ള പൊടിയാക്കി വെള്ളംചേർത്ത് പാകത്തിന് കുഴച്ച് നെയ്യോ തേങ്ങാപ്പാലോ ചേർത്ത് മയപ്പെടുത്തി വാഴയിലയിൽ കനംകുറച്ച് പരത്തി ചുരുളുകളായികെട്ടി തിളച്ച വെള്ളത്തിലിട്ട് പുഴുങ്ങണം. അതിനുശേഷം പച്ചവെള്ളം ഒഴിച്ച് തണുപ്പിച്ച് ഇലയിൽനിന്നും അട വേർപെടുത്തി എടുക്കണം. ഈ അട നിർദിഷ്ട വലിപ്പത്തിൽ വാർന്നെടുത്ത് ഓട്ടുപാത്രത്തിലാക്കി അടുപ്പത്തുവച്ച് നാഴി അരിക്ക് ആറു പലം എന്ന കണക്കിൽ ശർക്കരചേർത്ത് ഇളക്കി വെള്ളം വറ്റുന്നതുവരെ വഴറ്റണം. വഴറ്റുമ്പോൾ ഇടയ്ക്കിടയ്ക്ക് പശുവിൻ നെയ്യ് ചേർക്കാറുണ്ട്. നാഴി അരിക്ക് നാല് എന്ന കണക്കിൽ, അധികം വിളഞ്ഞുപഴുക്കാത്ത തേങ്ങാ തിരുമ്മിപ്പിഴിഞ്ഞ് തലപ്പാൽ (ഒന്നാംപാൽ) എടുത്ത് പ്രത്യേകം സൂക്ഷിക്കണം. അവശേഷിക്കുന്ന പീര വെള്ളംചേർത്ത് തിരുമ്മിപ്പിഴിഞ്ഞ് രണ്ടാംപാൽ എടുക്കുക. വീണ്ടും വെള്ളംചേർത്ത് ഇടിച്ചുപിഴിഞ്ഞ് മൂന്നാംപാൽ എടുക്കണം. അതിനുശേഷം ശർക്കരയിൽ വഴറ്റി എടുത്ത അടയിൽ ആദ്യം മൂന്നാംപാലും നല്ലവണ്ണം തിളച്ചുവറ്റിയശേഷം രണ്ടാംപാലും ചേർത്ത് തിളപ്പിക്കണം. തിളച്ചു പാകമാകുമ്പോൾ അടുപ്പിൽനിന്നും വാങ്ങിവച്ച് ആദ്യം എടുത്ത തലപ്പാൽ ചേർത്ത് ഇളക്കണം. മധുരം കൂട്ടേണ്ടതുണ്ടെങ്കിൽ ആവശ്യാനുസരണം പഞ്ചസാര ചേർക്കാം. അതിനുശേഷം ചെറുതായി അരിഞ്ഞ കൊട്ടത്തേങ്ങയും എള്ള്, അണ്ടിപ്പരിപ്പ് എന്നിവയും നെയ്യിൽവരട്ടി എടുത്ത് പ്രഥമനിൽ ചേർക്കണം. ഇലയിൽ ഒഴിച്ചാൽ ഒഴുകിപ്പോകാത്ത പാകത്തിനാണ് പ്രഥമൻ തയ്യാറാക്കേണ്ടത്.

അരിക്കുപകരം ഗോതമ്പോ അമേരിക്കൻമാവോ കൊണ്ടുണ്ടാക്കിയ അടചേർത്തും പ്രഥമൻ ഉണ്ടാക്കാറുണ്ട്. 

ശർക്കരയ്ക്കുപകരം പഞ്ചസാരയും തേങ്ങാപ്പാലിനുപകരം പശുവിൻപാലും ചേർത്തുണ്ടാക്കുന്ന പ്രഥമനാണ് പാലടപ്രഥമൻ. അടപ്രഥമനുപയോഗിക്കുന്ന അടയേക്കാൾ കട്ടിയും വലിപ്പവും കുറഞ്ഞ അടയാണ് പാലട പ്രഥമനുപയോഗിക്കുന്നത്‌.ഇന്ന് ഏറ്റവുമധികം ജനപ്രിയമായ പായസമായി പാലടപ്രഥനെ കണക്കാക്കുന്നു.പാലടപ്രഥമന്റെ വരവോടുകൂടി ശർക്കര ചേർത്ത അടപ്രഥമന്റെ ജനപ്രിയത കുറഞ്ഞുപോയി. കേരളത്തിന്റെ ചില പ്രദേശങ്ങളിലെങ്കിലും മംഗളകരമായ ചടങ്ങിനോടുചേർന്നു നടത്തുന്ന സദ്യകളിൽ അടപ്രഥമന്റെ സ്ഥാനം പാലടപ്രഥമൻ കയ്യടക്കിയിരിക്കുന്നു 

പഴ പ്രഥമൻ


</doc>
<doc id="146536" url="https://ml.wikipedia.org/wiki?curid=146536" title="മെഗാമീറ്റർ">
മെഗാമീറ്റർ

നീളത്തിനെ കുറിക്കാനുപയോഗിക്കുന്ന ഏകകമാണ് ഇത്. പത്ത് ലക്ഷം മീറ്ററാണ് ഒരു മെഗാമീറ്റർ. വളരെ അപൂർവമായി മാത്രം ഉപയോഗിക്കുന്ന ഏകകമാണ് ഇത്. Mm ആണ് ഇതിന്റെ ചിഹ്നം.


</doc>
<doc id="146541" url="https://ml.wikipedia.org/wiki?curid=146541" title="വിശുദ്ധ ഗീവർഗീസ്">
വിശുദ്ധ ഗീവർഗീസ്

ക്രി.വ. മൂന്നാം നൂറ്റാണ്ടിൽ (275/281 – 23 ഏപ്രിൽ 303) ജീവിച്ചിരുന്നതായി കരുതപ്പെടുന്ന ഒരു ക്രിസ്തീയ വിശുദ്ധനും രക്തസാക്ഷിയുമാണ് വിശുദ്ധ ഗീവർഗീസ് (Saint George). പല ക്രിസ്തീയസഭാവിഭാഗങ്ങളിലേയും പാരമ്പരാഗത വിശ്വാസം അനുസരിച്ച് പലസ്തീനായിൽ നിന്നുള്ള ഒരു റോമൻ പടയാളിയായിരുന്ന അദ്ദേഹം ഡയോക്ലീഷൻ ചക്രവർത്തിയുടെ അംഗരക്ഷകസേനയിലെ അംഗവും സൈനിക പുരോഹിതനുമായിരുന്നു. പുണ്യവാളചരിതങ്ങൾ അനുസരിച്ച് കത്തോലിക്കാ സഭ, പൗരസ്ത്യ ഓർത്തഡോക്സ് സഭകൾ, ഓറിയന്റൽ ഓർത്തഡോക്സ് സഭകൾ, ആംഗ്ലിക്കൻ സഭ എന്നിവയുൾപ്പെടെയുള്ള ക്രിസ്തീയവിഭാഗങ്ങളിൽ ഏറ്റവുമധികം വണങ്ങപ്പെടുന്ന വിശുദ്ധന്മാരിൽ ഒരാളാണ് ഇദ്ദേഹം. വ്യാളിയുമായി യുദ്ധം ചെയ്യുന്നതായി ചിത്രീകരിക്കുന്ന കഥ, ഈ വിശുദ്ധന്റെ വ്യാപകമായ യശസിന്റെ ഉല്പത്തിയേയും നിലനില്പിനേയും ഏറെ സ്വാധീനിച്ചിട്ടിട്ടുണ്ട്. "വിശുദ്ധസഹായകർ" എന്നറിയപ്പെടുന്ന 14 ദിവ്യാത്മാക്കളിൽ ഒരാൾ കൂടിയായ ഇദ്ദേഹം സൈനികവിശുദ്ധന്മാരിൽ ഏറ്റവും പ്രധാനിയാണ്. മരണദിനമായി കരുതപ്പെടുന്ന ഏപ്രിൽ 23-നാണ് ഗീവർഗീസിന്റെ തിരുനാൾ ആഘോഷിക്കാറുള്ളത്. 

ലോകമൊട്ടാകെ ഒട്ടേറെ നാടുകളുടെ മദ്ധ്യസ്ഥനാണ് ഈ വിശുദ്ധൻ: സ്പെയിനിലെ അരഗോൺ, കറ്റലോണിയ പ്രദേശങ്ങൾ, ഇംഗ്ലണ്ട്, എത്യോപ്യ, ജോർജിയ, ഗ്രീസ്, ഇന്ത്യ, ഇറാക്ക്, ലിത്വാനിയ, പലസ്തീനിയ, പോർത്തുഗൽ, സെർബിയ, റഷ്യ, എന്നീ നാടുകളും, ജെനോവ, അമേർസ്ഫൂർട്ട്, ബെയ്റൂട്ട്, മോസ്കോ, ജുബ്ലിയാനാ എന്നിവയുൾപ്പെടെ ഒട്ടേറെ നഗരങ്ങളും അദ്ദേഹത്തിന്റെ മദ്ധ്യസ്ഥതയിൽ പെടുന്നു. ഇതിനു പുറമേ, ഒട്ടേറെ തൊഴിലുകളുടേയും, വിവിധതരം രോഗാവസ്ഥകളിലുള്ളവരുടേയും മദ്ധ്യസ്ഥനായും ഇദ്ദേഹം കണക്കാക്കപ്പെടുന്നു. 

കേരളത്തിൽ പുരാതനകാലം മുതൽ ഏറെ വണങ്ങപ്പെടുന്ന ഒരു വിശുദ്ധനാണ് ഇദ്ദേഹം. ഗീവർഗീസിന്റെ പേരിലുള്ള അനേകം ദേവാലയങ്ങൾ കേരളത്തിലുണ്ട്. ഇടപ്പള്ളി, പുതുപ്പള്ളി, ചന്ദനപ്പള്ളി, എടത്വാ, മൈലപ്രാ, പൊന്നമ്പി, അങ്കമാലി, കടമറ്റം,  അരുവിത്തുറ മുതലായ സ്ഥലങ്ങളിൽ ഇദ്ദേഹത്തിന്റെ പേരിലുള്ള ദേവാലയങ്ങളും തിരുനാളുകളും ഏറെ പ്രശസ്തി നേടിയിട്ടുണ്ട്. പുതുപ്പളളി ഓർത്തഡോക്സ്  വലിയപള്ളിയിലെ പെരുന്നാൾ വെച്ചൂട്ടും, ഹൈന്ദവ - ബൗദ്ധ - ക്രൈസ്‌തവ   സംസ്കാരങ്ങളുടെ സംഗമഭൂമിയായ  ചന്ദനപ്പള്ളി ഓർത്തഡോക്സ് വലിയപള്ളിപ്പെരുന്നാൾ  ചെമ്പെടുപ്പും റാസയും ഏറെ പ്രസിദ്ധമാണ്. 


</doc>
<doc id="146548" url="https://ml.wikipedia.org/wiki?curid=146548" title="കാതറീൻ">
കാതറീൻ

ക്രൈസ്തവസഭയിലെ ഒരു വിശുദ്ധയാണ് കാതറീൻ (1332– 24 മാർച്ച് 1381). 

1331-ൽ (അല്ലെങ്കിൽ 1332) നെരീസിയായിലെ രാജകുമാരന്റെയും സ്വീഡനിലെ വിശുദ്ധ ബ്രിജീത്തിന്റെയും മകളായി സ്വീഡനിൽ ജനിച്ചു. ചെറുപ്പത്തിലെ തന്നെ ആത്മീയകാര്യങ്ങളിലും ഭക്ത്യാനുഷ്‌ഠാനങ്ങളിലും ശ്രദ്ധയുള്ളവളായിരുന്നു കാതറീൻ. ഏഴാമതു വയസിൽ കാതറീൻ റിസ്‌ബർഗിലെ കോൺവെന്റിൽ ചേരുകയും അവിടുത്തെ സന്യാസിനികളുടെ കീഴിൽ ആത്മീയകാര്യങ്ങൾ പഠിക്കുകയും ചെയ്തു. 

തന്റെ പിതാവിന്റെ പ്രേരണയാൽ വിവാഹിതയായെങ്കിലും കന്യകാത്വത്തി ലും വിശുദ്ധിയിലും കാരുണ്യപ്രവൃത്തികളിലുമാണ് കാതറിൻ ജീവിതം നയിച്ചത്‌. തുടർന്ന് പിതാവിന്റെ മരണശേഷം അമ്മയോടൊപ്പം റോമിലെ തീർത്ഥാടനകേന്ദ്രങ്ങളും കല്ലറകളും കാതറിൻ സന്ദർശിക്കുകയുണ്ടായി. പിന്നീട് ഭർത്താവിന്റെ മരണശേഷം ധാരാളം വിവാഹാലോചനകൾ വരികയും കാതറീൻ അവയെല്ലാം ഒഴിവാക്കുകയും ചെയ്തു. തന്റെ മരണം വരെ അവർ കന്യകാത്വത്തിലും വ്രതങ്ങളിലും അനുസരിച്ചു മാത്രമാണ് ജീവിച്ചത്. 1373 ൽ അമ്മയുടെ മരണത്തോടെ ഭൗതികാവശിഷ്‌ടങ്ങൾ സംസ്‌കരിക്കുന്നതിന്‌ വേണ്ടി കാതറിൻ സ്വീഡനിലേക്ക്‌ മടങ്ങിയെത്തി. തുടർന്ന് വാട്‌സാനിലെ ആശ്രമത്തിൽ അവർ അംഗമായി ചേർന്നു. 1381 മാർച്ച്‌ 24 ന്‌ സ്വീഡനിൽ വെച്ച് അന്തരിച്ചു .


</doc>
<doc id="146550" url="https://ml.wikipedia.org/wiki?curid=146550" title="കുന്നംകുളം നഗരസഭ">
കുന്നംകുളം നഗരസഭ

തൃശ്ശൂർ ജില്ലയിലെ തലപ്പിള്ളി താലൂക്കിൽ സ്ഥിതി ചെയ്യുന്ന ഒരു മുനിസിപ്പാലിറ്റിയാണ് കുന്നംകുളം നഗരസഭ.1948ൽ കുന്നംകുളം നഗരസഭ രൂപീകരിക്കപ്പെട്ടു. 6.96 ച.കി.മീ ആയിരുന്നു അന്നത്തെ വിസ്തീണ്ണം. 2000ത്തിൽ സമീപത്തുള്ള ആർത്താറ്റ് ഗ്രാമപഞ്ചായത്ത് പൂർണ്ണമായും ചൊവ്വന്നൂർ, പോർക്കുളം ഗ്രാമപഞ്ചായത്തുകൾ ഭാഗികമായും കുന്നംകുളം നഗരസഭയോട് ചേർത്തു. ഇതോടെ നഗരസഭയുടെ വിസ്തീർണ്ണം 34.18 ച.കി.മീ ആയി ഉയർന്നു.

ഗുരുവായൂർ നഗരസഭ, ചൊവ്വന്നൂർ ഗ്രാമപഞ്ചായത്ത്, കണ്ടാണശ്ശേരി ഗ്രാമപഞ്ചായത്ത്, പോർക്കുളം ഗ്രാമപഞ്ചായത്ത്, കാട്ടകാമ്പാൽ ഗ്രാമപഞ്ചായത്ത്, വടക്കേക്കാട് ഗ്രാമപഞ്ചായത്ത്.

http://www.kunnamkulammunicipality.in/


</doc>
<doc id="146552" url="https://ml.wikipedia.org/wiki?curid=146552" title="മംഗളോദയം">
മംഗളോദയം

കേരളത്തിലെ പ്രസിദ്ധമായ ഒരു പ്രസാധനാലയം ആണ് മംഗളോദയം. 1911ൽ 30,000 രൂപ ഓഹരി മൂലധനത്തോടെ തൃശൂരിൽ ലിമിറ്റഡ് കമ്പനിയായി ആരംഭിച്ചു. അപ്പൻതമ്പുരാനാണ് സ്ഥാപകൻ. തൃശൂരിൽ പ്രവർത്തിച്ചിരുന്ന കേരള കല്പദ്രുമം പ്രസ്സ് വിലയ്ക്കു വാങ്ങി. ഒപ്പം അന്ന് നല്ല നിലയിൽ പ്രവർ ത്തിച്ചു കൊിരുന്ന മംഗളോദയം മാസിക ഈ കമ്പനി ഏറ്റെടുത്തു. ആദ്യത്തെ 10 വർഷം അപ്പൻ തമ്പുരാനും കുറൂർ ഉണ്ണിനമ്പൂതിരിപ്പാടും മാനേജിങ് ഡയറക്ടർമാരായി. കേരളവർമ വലിയകോയിത്തമ്പുരാൻ കമ്പനിയിൽ ഓഹരിയുടമയായിരുന്നു. 1088-ൽ എം.ആർ.കെ.സി. എന്നറിയപ്പെട്ടിരുന്ന സി. കുഞ്ഞിരാമമേനോൻ മാനേജരായി. സി.പി. അച്യുതമേനോൻ മാസികാ പത്രാധിപരും. പഴയതും പുതിയതുമായ നിരവധി ഗ്രന്ഥങ്ങൾ പ്രസിദ്ധപ്പെടുത്തി. അധ്യാത്മരാമായണം, കൃഷ്ണഗാഥ, കുഞ്ചൻ നമ്പ്യാരുടെ തുള്ളൽപ്പാട്ടുകൾ, നാടൻ പാട്ടുകൾ തുടങ്ങിയ മികച്ച ഗ്രന്ഥങ്ങൾ പ്രസിദ്ധപ്പെടുത്തിയത് വായനക്കാരെ ആകർഷിച്ചു. 1920ൽ യോഗക്ഷേമം കമ്പനി ഉടമസ്ഥതയേറ്റെടുത്തു. 1931 മുതൽ 10 വർഷം പ്രവർത്തനരഹിതമായ കമ്പനി അവസാനം തകർച്ചയിലെത്തിയപ്പോൾ അതിനെ പുനരുദ്ധരിച്ചത് എ.കെ.ടി.കെ. എം.വാസുദേവൻ നമ്പൂതിരിപ്പാട് ആണ്. 1942-ൽ പ്രൈവറ്റ് ലിമിറ്റഡ് കമ്പനിയായി.


</doc>
<doc id="146553" url="https://ml.wikipedia.org/wiki?curid=146553" title="തിണ (സാഹിത്യം)">
തിണ (സാഹിത്യം)

സംഘസാഹിത്യത്തിൽ തമിഴിൽ വികസിച്ചുവന്ന ഒരു രചനാസങ്കേതമാണ് തിണസങ്കല്പം. പഴന്തമിഴിന്റെ ലക്ഷണഗ്രന്ഥമായ തൊൽകാപ്പിയത്തിലെ പൊരുളതികാരത്തിൽ തിണസിദ്ധാന്തം വിവരിക്കപ്പെട്ടിരിക്കുന്നു. ഭരതമുനിയുടെ രസസിദ്ധാന്തവുമായി തിണസിദ്ധാന്തം താരതമ്യം ചെയ്യപ്പെട്ടിട്ടുണ്ട്. ഒരു ആസ്വാദനസിദ്ധാന്തമെന്ന നിലയിൽ സമകാലീന കലാനിരൂപണത്തിൽ തിണസങ്കല്പം ഉപയോഗിച്ചുവരുന്നു.

തൊൽകാപ്പിയർ തമിഴ് സാഹിത്യത്തെ അകം, പുറം എന്ന് രണ്ട് വകുപ്പുകളാക്കിയിരിക്കുന്നു. പ്രണയം, വിരഹം, വാത്സല്യം, ശോകം തുടങ്ങിയ മാനസികവ്യവഹാരങ്ങളുടെ ചിത്രീകരണമാണ് അകംകവിതകളിലെ പ്രതിപാദ്യം. യുദ്ധം, ഭരണം, കച്ചവടം തുടങ്ങിയ ബാഹ്യജീവിതവ്യവഹാരങ്ങൾ പുറംകവിതയിൽ പ്രതിപാദിക്കുന്നു. പ്രതിപാദ്യത്തിന് അനുകൂലമായാണ് പ്രകൃതിയെ അവതരിപ്പിക്കുന്നത്. സാഹിത്യത്തിൽ പ്രതിപാദിക്കപ്പെടുന്ന ജീവിതത്തിന് അഥവാ 'പൊരു'ളിന് മൂന്നു ഘടകങ്ങളുണ്ട്:- മുതൽ, ഉരി, കരു എന്നിവയാണവ. 

സ്ഥലം (നിലം), കാലം (പൊഴുത്) എന്നിവയാണ് 'മുതൽപ്പൊരുൾ' എന്ന് അറിയപ്പെടുന്നത്. ഭൂമിശാസ്ത്രപരമായ തിണവിഭജനംതന്നെയാണ് നിലം. മുല്ല, കുറിഞ്ഞി, മരുതം, നെയ്തൽ എന്നീ നാലു തിണകളെ മാത്രമാണ് തൊൽകാപ്പിയർ നിലങ്ങളായി കണക്കാക്കുന്നത്. ഇവ കൂടാതെ ഇടനിലമായ പാലയും ചേർന്നതാണ് ഐന്തിണകൾ. ഐന്തിണകൾ കൂടാതെ കൈക്കിള, പെരുന്തിണ എന്ന് രണ്ട് പരിസരങ്ങളെക്കൂടി ചേർത്ത് എഴുതിണകൾ എന്നു വിളിക്കുന്നു. ഈ ഏഴു തിണകൾ അകംസാഹിത്യത്തെക്കുറിക്കാനാണ് ഉപയോഗിക്കുന്നത്. ഇവയ്ക്ക് സമാന്തരമായി പുറത്തിണകൾക്ക് വെട്ചി, വഞ്ചി, ഉഴിഞ്ഞ, തുമ്പ, വാക, കാഞ്ചി, പാടാൺ എന്നിങ്ങനെ വ്യവസ്ഥ ചെയ്തിരിക്കുന്നു. തിണകളുടെ ഉപവിഭാഗങ്ങളാണ് തുറകൾ. ഓരോ തിണയുമായും ബന്ധപ്പെട്ട് വർഷം (പെരുമ്പൊഴുത്), ദിവസം (ചിറുപ്പൊഴുത്) എന്നിവയുടെ ഘട്ടങ്ങളും നിർദ്ദേശിച്ചിരിക്കുന്നു. ഇതാണ് പൊഴുത്.

ഓരോ തിണയ്ക്കും അവയുടെ ദേവത (കടവുൾ), ജനത (മക്കൾ), പക്ഷി (പുൾ), മൃഗം (വിലങ്ക്), സ്ഥാനം (ഊർ), ജലാശയം (നീർ), പൂവ്, ഭക്ഷണം (ഉണവ്), താളവാദ്യം ((പറ), തന്ത്രിവാദ്യം (യാഴ്), ഈണം (പൺ), തൊഴിൽ തുടങ്ങിയവ ഉണ്ട്. ഇവയെ എല്ലാം കരുക്കൾ എന്ന് വിളിക്കുന്നു.

ഉരി എന്നത് പ്രതിപാദ്യവിഷയമാണ്.
മലമ്പ്രദേശങ്ങളിൽ കാണുന്ന പൂവും (കുറിഞ്ഞി) സൗന്ദര്യ പ്രതീകമായ മുരുകനുമാണ് കുറിഞ്ചി തിണയുടെ ചിഹ്നങ്ങൾ.

ജലാശയങ്ങളോടു ചേർന്നു കാണുന്ന ചെമ്പൂക്കൾ ഉള്ള വൃക്ഷവും മഴയുടെ ദേവനായ വേന്തനുമാണ് മരുതം തിണയുടെ ചിഹ്നങ്ങൾ. 

മേച്ചിൽ പുറങ്ങളിൽ കാണുന്ന മുല്ലപ്പൂവും ഇടയദേവതയായ മായോനുമാണ് മുല്ലൈ തിണയുടെ ചിഹ്നങ്ങൾ. 

ആമ്പലും വരുണനുമാണ് നെയ്തൽ തിണയുടെ ചിഹ്നങ്ങൾ. സ്ഥലം ചതുപ്പ് പ്രദേശം. 

പാലൈതിണയുടെ ചിഹ്നം പച്ചനിറമാർന്ന വൃക്ഷമാണ്. സ്ഥലം ഊഷരഭൂമിയാണ്.

തിണകളിൽ സ്ഥലത്തോട് ചേർന്ന് കാലവും കടന്നുവരുന്നു്. കുറിഞ്ചി രാത്രിയോടും മഴയോടും ചേർന്നും, മരുതം പുലർകാലവുമായും മുല്ലൈ മുകിൽ നിറഞ്ഞ സന്ധ്യയോടു ചേർന്നും നെയ്തൽ അപരാഹ്നവുമായും പാലൈ വേനൽക്കാല മധ്യാഹ്നത്തോടു ചേർന്നും കടന്നുവരുന്നു.

ഈ വിഭജനങ്ങൾ പ്രേമവുമായി ബന്ധപ്പെട്ടവയാണ്. കുറിഞ്ചി കാമുകീകാമുക സമാഗമത്തിന്റെ പശ്ചാത്തലമാണ്. പാലൈ വിരഹ പശ്ചാത്തലം; മുല്ലൈ ക്ഷമാപൂർവമായ കാത്തിരിപ്പിന്റെ പശ്ചാത്തലം; നെയ്തൽ ഉത്കണ്ഠാകുലമായ കാത്തിരിപ്പിന്റെ പശ്ചാത്തലം, മരുതം വെറുപ്പിന്റെ പശ്ചാത്തലം. കുറിഞ്ചിക്ക് വിവാഹത്തിനു മുൻപും മരുതത്തിന് വിവാഹത്തിനുശേഷവും മാത്രമേ സാംഗത്യമുള്ളു. കാവ്യാവിഷ്കരണത്തിന് വ്യക്തതയും മിതത്വവും സിദ്ധിക്കാൻ തിണ സങ്കല്പനം സഹായകമാണ്. ഈ തിണകളെല്ലാം അകം കവിതകളിൽ ഉൾപ്പെട്ടിരിക്കുന്നവയാണ്.


</doc>
<doc id="146554" url="https://ml.wikipedia.org/wiki?curid=146554" title="അടിവി ബാപിരാജു">
അടിവി ബാപിരാജു

അടിവി ബാപിരാജു (1895 - 1952) തെലുഗുസാഹിത്യകാരൻ മാത്രമല്ല ചിത്രകാരൻ, കവി, ഗാനരചയിതാവ്, കഥാകൃത്ത്, നോവലിസ്റ്റ് എന്നീ പല നിലകളിലും ഇദ്ദേഹം പ്രസിദ്ധി നേടിയിട്ടുണ്ട്. ഗോദാവരി ജില്ലയിൽപ്പെട്ട എലൂരു എന്ന ഗ്രാമത്തിൽ 1895-ൽ ജനിച്ച ബാപിരാജു, രാജമുന്ദ്രി കോളജിൽ പഠിച്ചു ബിരുദം നേടി.

രാജമുന്ദ്രി കോളജിന്റെ പ്രിൻസിപ്പലും മികച്ച കലാകാരനും കഥാകൃത്തുമായിരുന്ന ദാസ്വാൾഡ് കൂൻദ്രിയുടെ സമ്പർക്കം ബാപിരാജുവിന്റെ വ്യക്തിത്വവികാസത്തിന് വളരെ സഹായകമായിത്തീർന്നു. ഗായകൻ, ഗാനരചയിതാവ്, ചിത്രകാരൻ എന്നീ നിലകളിലായിരുന്നു ആദ്യകാലത്ത് ബാപിരാജു പ്രസിദ്ധനായിത്തീർന്നത്. സാഹിത്യകാരന്മാരായ കവികൊണ്ടലവേങ്കടറാവുവിന്റെയും ചിത്രകാരനായ ദാമർല രാമറാവുവിന്റെയും പ്രേരണയും പ്രോത്സാഹനവും നിമിത്തം കവിതാരചനയിലേക്ക് ഇദ്ദേഹം തിരിഞ്ഞു. തെലുഗുസാഹിത്യത്തിൽ കാല്പനിക പ്രസ്ഥാനം വികസിച്ചുതുടങ്ങിയിരുന്ന ആ ഘട്ടത്തിൽ ബാപിരാജുവിന്റെ കലാസൃഷ്ടികൾക്ക് സാർവത്രികമായ സ്വാഗതം ലഭിച്ചു.

സൗന്ദര്യപൂജയും സത്യാന്വേഷണവുമാണ് ഇദ്ദേഹത്തിന്റെ കവിതകളുടെ ഊടും പാവും. സമസൃഷ്ടിസ്നേഹവും ദേശീയബോധവും ഈ കവിതകളിൽ തിരതല്ലുന്നു. ഇത്തരത്തിലുള്ള 72 കവിതകളുടെയും ഏതാനും ഗാനങ്ങളുടെയും സമാഹാരമാണ് "ശശികല" എന്ന കൃതി.

കഥാകൃത്ത് എന്ന നിലയിലും ബാപിരാജു ശ്രദ്ധേയനാണ്. കലാകാരൻമാരുടെ ജീവിതത്തെയും അവരുടെ സൗന്ദര്യദർശനത്തെയും കേന്ദ്രീകരിച്ചുകൊണ്ട് ഇദ്ദേഹം നിരവധി കഥകൾ രചിച്ചിട്ടുണ്ട്. സൗന്ദര്യതൃഷ്ണയും ദാർശനികചിന്തയും സാംസ്കാരികബോധവും എല്ലാ കഥകളിലും പ്രതിഫലിക്കുന്നു.

എന്നീ കഥാസമാഹാരങ്ങൾ തെലുഗു സാഹിത്യത്തിലെ എണ്ണപ്പെട്ട കൃതികളാണ്.

തെലുഗുവിലെ ആധുനികകാലത്തെ ഏറ്റവും വലിയ നോവലിസ്റ്റായ വിശ്വനാഥസത്യനാരായണയുടെ സമശീർഷനാണ് ബാപിരാജു. ഇദ്ദേഹത്തിന്റെ നാരായണറാവു, നരുഡു, ഗോണഗണറെഡ്ഡി എന്നീ സാമൂഹ്യനോവലുകളും ഹിമബിന്ദു എന്ന ചരിത്രനോവലും തെലുഗു നോവൽസാഹിത്യത്തിൽ ഒരു വഴിത്തിരിവിനെ കുറിക്കുന്നു. പാശ്ചാത്യ കാല്പനിക നോവലുകളിലെ സാങ്കേതികരീതികളും ബാപിരാജു തന്റെ നോവലുകളിൽ വിജയകരമായി പരീക്ഷിച്ചിട്ടുണ്ട്. ശില്പ സൗകുമാര്യത്തിലും ആശയഗാംഭീര്യത്തിലും ഒരുപോലെ ശ്രദ്ധ ചെലുത്തി നോവലുകൾ രചിച്ച അപൂർവം ചിലരിൽ ഒരാളാണ് ബാപിരാജു. ഇദ്ദേഹത്തിന്റെ ഹിമബിന്ദു എന്ന ചരിത്രാഖ്യായികയ്ക്ക് ലഭിച്ചിടത്തോളം അംഗീകാരം മറ്റൊരു നോവലിനും ആന്ധ്രയിൽ ലഭിച്ചിട്ടില്ലെന്നു പറയാം. ശാതവാഹനകാലഘട്ടത്തിലെ രാഷ്ട്രനീതി, ധാർമികവും സാമുദായികവും നീതിന്യായപരവുമായ സവിശേഷതകൾ, സാമ്രാജ്യവിസ്തൃതിക്കുവേണ്ടി രാജാക്കൻമാർ തമ്മിൽ നടത്തിയ സംഘട്ടനങ്ങൾ, മതപരമായ അസഹിഷ്ണുതയിൽനിന്നുളവാകുന്ന സംഘർഷങ്ങൾ, സൈനിക സംവിധാനം, ക്ഷേത്രകല, രാജവീഥികൾ, ചികിത്സാവിധികൾ, നഗരനിർമ്മാണരീതികൾ, സ്ത്രീകൾക്ക് സമൂഹത്തിലുള്ള സ്ഥാനം, ബൗദ്ധധർമാവലംബികളുടെ ആധിക്യം എന്നീ വിവിധവിഷയങ്ങളിലേക്ക് വെളിച്ചം വീശുന്ന കൃതിയാണ് ഹിമബിന്ദു. ഈ നോവലിൽ ഉദാത്തമായ ആദർശപ്രേമം വർണിക്കപ്പെട്ടിരിക്കുന്നു. 1952-ൽ അടവി ബാപിരാജു നിര്യാതനായി.


</doc>
<doc id="146555" url="https://ml.wikipedia.org/wiki?curid=146555" title="അടിമക്കാശ്">
അടിമക്കാശ്

ഭൂസ്വത്ത് അനുഭവിക്കുന്നതിന്, അടിമ എന്ന നിലയിൽ, കൈവശക്കാരൻ ഭൂവുടമയ്ക്കു കൊടുത്തിരുന്ന പാട്ടപ്പണമാണ് അടിമക്കാശ് എന്ന പേരിൽ അറിയപ്പെട്ടിരുന്നത്. ക്ഷേത്രത്തിലെ ഊഴിയക്കാരിൽനിന്നും ലഭിച്ചിരുന്ന കരത്തിന് "അടിമക്കാശ്" എന്നും "അടിമപ്പണം" എന്നും പറഞ്ഞിരുന്നു. അമ്പലത്തിലേക്ക് അടിമയായി അർപ്പിച്ച ആളിനെ വീണ്ടെടുക്കുന്നതിനു കൊടുത്തിരുന്ന തുകയ്ക്കും ഈ പേർ പറഞ്ഞുവന്നിരുന്നു. അടിമകൾ കൊടുത്തിരുന്ന വരിപ്പണം എന്ന അർഥത്തിലും ഈ പദത്തിനു പ്രയോഗമുണ്ട്.


</doc>
<doc id="146556" url="https://ml.wikipedia.org/wiki?curid=146556" title="അടിമവ്യാപാരം">
അടിമവ്യാപാരം

മനുഷ്യനെ ജംഗമവസ്തുവായിക്കരുതി വാങ്ങുകയും വില്ക്കുകയും ചെയ്തിരുന്ന സമ്പ്രദായമാണ് അടിമവ്യാപാരം. ചരിത്രാതീതകാലം മുതൽ അടുത്തകാലംവരെ അടിമകളെ വാങ്ങുന്നതിനും വില്ക്കുന്നതിനുമുള്ള വ്യാപാരസമ്പ്രദായങ്ങളും വിപണികളും ഉണ്ടായിരുന്നു. അടിമവ്യാപാരത്തിന് രജിസ്റ്റർ ചെയ്ത കമ്പനികൾ, "മനുഷ്യച്ചരക്ക്" നിറച്ച കപ്പലുകൾ, അടിമച്ചന്തകൾ, ചങ്ങലകൊണ്ടുബന്ധിച്ച അടിമവേലക്കാർ, ആൾപിടിത്തക്കാർ-ഇതെല്ലാം അടുത്തകാലംവരെ വസ്തുതകളായിരുന്നുവെന്ന് വിശ്വസിക്കാൻ ഇന്ന് പ്രയാസം തോന്നാം. അടിമച്ചന്തകൾ വിജയനഗരത്തിലുമുണ്ടായിരുന്നു. കൊച്ചി തുറമുഖത്തും കോഴിക്കോട്ടും പൊന്നാനിയിലും കൊല്ലത്തും ചെന്നൈയിലും നാഗപട്ടണത്തും വിദേശക്കപ്പലുകൾ വന്ന് ഇന്ത്യയിൽനിന്ന് നിർഭാഗ്യവാൻമാരായ മനുഷ്യരെ വാങ്ങി അടിമക്കമ്പോളങ്ങളിൽ വിറ്റിരുന്നു. വയനാട്ടിൽ മാനന്തവാടിക്കടുത്ത വള്ളൂർക്കാവിൽ ഉത്സവകാലത്ത് സമീപസ്ഥരായ കൃഷിക്കാർ പണിയരെ ഒരു സംവത്സരക്കാലം പണിക്കായി "നില്പുപണം" കൊടുത്ത് "റിക്രൂട്ട്" ചെയ്തിരുന്നു. നിരവധി പണിയർ അങ്ങിങ്ങായി കൂട്ടംകൂടി നില്ക്കുന്നതും കൃഷിക്കാർ അവരുമായി നില്പുപണസംഖ്യയെക്കുറിച്ച് സംസാരിക്കുന്നതും പണ്ടത്തെ അടിമച്ചന്തയുടെ ഒരു നിഴലാട്ടംപോലെ തോന്നും. അടിമസമ്പ്രദായം നിർത്തി നൂറിലധികം വർഷങ്ങൾ കഴിഞ്ഞെങ്കിലും അതിന്റെ നിഴൽ വയനാട്ടിൽനിന്ന് തീരെ തിരോധാനം ചെയ്തിട്ടില്ല. "ഓണം വന്നാലും ഉണ്ണി പിറന്നാലും കോരന് കുമ്പിളിൽ കഞ്ഞി", "അടിയന്റെ പുറം തമ്പുരാന്റെ കൈ" എന്നിങ്ങനെയുള്ള ചൊല്ലുകൾ പഴയ അടിമത്തത്തിന്റെ മാറ്റൊലിയായി മലയാളത്തിൽ അവശേഷിക്കുന്നു.

കേരളത്തിൽ 16-ആം ശതകത്തിനുമുൻപുള്ള അടിമവ്യാപാരത്തെപ്പറ്റി വിശ്വസിക്കത്തക്ക വിവരങ്ങൾ അല്പം മാത്രമേ ലഭ്യമായിട്ടുള്ളൂ. ഇന്ത്യയിൽ അന്യഭാഗങ്ങളിലെന്നപോലെ, അടിമജാതികൾ കേരളത്തിലും ഉണ്ടായിരുന്നതുകൊണ്ട് അടിമക്കച്ചവടത്തിന് വലിയ ആവശ്യമുണ്ടായിരുന്നില്ല. എ.ഡി. 1902-ൽ കുറുമ്പ്രനാട്ട് രാജാവ് കോവിലകം അടിമപ്പണിയരിൽ 13 കുടുംബങ്ങളെ വയനാട്ട് മുപ്പതിനാടംശംദേശത്ത് കുണ്ടരഞ്ഞിരാമനും അനന്തരവൻ ചൂണ്ടനും വില്ക്കുന്ന ഒരു "മുളക്കരണം" താഴെ കൊടുക്കുന്നു. (ഈ വില്പനയിൽ ഭൂമി കൈമാറ്റമില്ലാത്തതുകൊണ്ട് ഈ പണിയർ ഭൂമിയോടു ചേർന്ന അടിമകളല്ലെന്ന് വ്യക്തം).

...ൽ

...തു

ഇവിടെ സാക്ഷികളുടെ ഒപ്പ് രാമവർമരാജാവവൃകള്

ഷ്ട്രിൽ.

കേരളത്തിലെ മിക്ക തുറമുഖങ്ങളിലും അടിമക്കയറ്റുമതി 16-ആം ശതകം മുതൽ 18-ആം ശതകത്തിന്റെ അവസാനം വരെ ഉണ്ടായിരുന്നു. ഡച്ചുകാർ കൊച്ചിയിൽനിന്ന് ജാവയിലേക്ക് ധാരാളം അടിമകളെ വാങ്ങി അയച്ചിരുന്നു. അഞ്ചുതെങ്ങിലെ ഇംഗ്ളീഷ് വ്യാപാരികളും അടിമവ്യാപാരത്തിൽ ഏർ പ്പെട്ടു.

ആഫ്രിക്കൻ അടിമകളെ മിക്ക മുസ്ലീം രാജധാനികളിലും കാവൽക്കാരായും കാണാമായിരുന്നു. ഒരു കൊച്ചിരാജാവിനും ആഫ്രിക്കൻ അടിമകളിൽ താത്പര്യമുണ്ടായിരുന്നുവെന്ന് 1793 ആഗസ്റ്റ് 3-ന് കൊച്ചിരാജാവിന് ഡച്ച് ഗവർണർ അയച്ച ഈ കത്തിൽനിന്ന് വ്യക്തമാണ്.

കൊടുത്തയച്ച തിട്ടൂരവും വായിച്ചുകണ്ട അവസ്ഥയും ധരിച്ചു. കാപ്പിരിവകയിൽ ഒരാങ്കിടാവിനെയും ഒരു പെങ്കിടാവിനെയും മെടിച്ചുകൊടുത്തയക്കമെന്നും തിട്ടൂരത്തിൽ എഴുതിവന്നുവല്ലോ. ഇവിടെ അന്വെഷിച്ചിട്ടു 36-38 വയസ്സുള്ളതിൽ ഒര ആങ്കിടാവും 34-35 വയസ്സുള്ള ഒര പെങ്കിടാവും നമ്മുടെ അടുക്കൽ കൊണ്ടുവന്നു. അതിന്റെ ഉടയക്കാര ഒരൊന്നിനു മൂന്നരിച്ചെ രൂപ ചോദിച്ചു. ആയത എത്രയും വില കടുപ്പം ആകകൊണ്ടു നാം അങ്ങയ്ക്കു കൊടുത്തയക്കാൻ ശംഖിച്ചു.

ചോളകാലത്ത് തമിഴ്നാട്ടിലെ കൃഷിത്തൊഴിലാളികളിൽ ഭൂരിഭാഗവും അടിമകളോ അടിമകൾക്ക് തുല്യരോ ആയിരുന്നു എന്നാണ് കെ.എ. നീലകണ്ഠശാസ്ത്രിയുടെ നിഗമനം. മനുഷ്യജീവികളെ സ്വകാര്യവസ്തുവായി ഗണിച്ച് അവരെ വില്ക്കുകയും വാങ്ങിക്കുകയും ചെയ്തിരുന്നുവെന്നതിന് അസന്ദിഗ്ധമായ തെളിവ് പല ശിലാശാസനങ്ങളിലും തമിഴ്നാട്ടിൽ കാണാം. നിരവധി ശാസനങ്ങളിൽ കാണുന്നത് ക്ഷേത്രങ്ങളിലേക്കുള്ള അടിമവില്പനയാണ്. ചിലപ്പോൾ ഈ വില്പന സ്വന്തം ഇഷ്ടാനുസരണം മതപരമായ ആവശ്യത്തിനുവേണ്ടിയായിരുന്നു. ഒരു ശാസനത്തിൽ രേഖപ്പെടുത്തിയിട്ടുള്ളത് 13 കാശിന് നൂറുപേരെ ഒരാൾ വില്ക്കുന്ന ഒരിടപാടാണ്; ഇതിൽ കാഞ്ചനേച്ഛയല്ലാതെ ഭക്തിയുടെ ലാഞ്ഛനയൊന്നുംതന്നെയില്ല. എ.ഡി. 948-ൽ നന്ദിവർമമംഗലം ഗ്രാമത്തിലെ മധ്യസ്ഥൻ തൃശ്ശിനാപ്പള്ളി നാട്ടിലെ വയലൂർ ക്ഷേത്രത്തിലേക്ക് തിരുപ്പതിയം പാടുവാനും ദേവവിഗ്രഹത്തിന് വെൺചാമരം വീശുവാനുമായി മൂന്നു ദാസികളെ ദാനംചെയ്യുന്നു; ആറുകൊല്ലം മുൻപ് ആ മധ്യസ്ഥൻ വാങ്ങിയവരാണ് ദാസിമാർ എന്നും ശാസനത്തിൽ പറയുന്നു. രാജരാജചോളന്റെ 17-ആം ഭരണവർഷത്തിൽ (എ.ഡി. 1002) തിരുവടന്തെ (ചിങ്കൽപ്പേട്ട ജില്ല) ശ്രീവരാഹസ്വാമിക്ഷേത്രത്തിലേക്ക് രണ്ടു നാട്ടുപ്രമാണിമാരുടെ (ഒരു നാടു കൺ-കാട് ചി, ഒരു നാടു-വകൈ) ആജ്ഞപ്രകാരം പന്ത്രണ്ടു പട്ടിണവ (മുക്കുവ) കുടുംബങ്ങളെ ക്ഷേത്രദാസൻമാരായി കൊടുക്കപ്പെടുന്നു. അവരുടെ തൊഴിലിൽനിന്ന് (നെയ്ത്ത്, മീൻപിടുത്തം) കിട്ടുന്ന വരുമാനത്തിൽനിന്ന് ഓരോ മുക്കുവകുടുംബവും ക്ഷേത്രത്തിലേക്ക് വർഷംതോറും 3/4 കഴഞ്ച് സ്വർണം കൊടുക്കണമെന്നും ചിങ്ങത്തിൽ ചതയം നാളോടുകൂടി അവസാനിക്കുന്ന ഉത്സവങ്ങൾക്കുവേണ്ട പണികൾ ചെയ്യണമെന്നും തിരുവടന്തെ ഗ്രാമത്തിലെ സഭയും ഊർകാരും മുക്കുവരെക്കൊണ്ട് ഈ പണി ശരിയായി ചെയ്യിക്കണമെന്നും ശാസനത്തിൽ നിർദ്ദേശമുണ്ട്. ഇത് കർശനമായ അടിമത്തമല്ലെങ്കിലും അവരുടെ സമ്മതത്തോടെയല്ല തിരുവടന്തെയിലെ മുക്കുവർ ക്ഷേത്രദാസൻമാരായത് എന്ന് വ്യക്തമാണ്.

ഇംഗ്ലീഷ് ഈസ്റ്റ് ഇന്ത്യാക്കമ്പനിക്കാരുടെ സൂറത്ത് ഫാക്ടറിയുടെ 1641-ലെ കണക്കുകളിൽ ഇങ്ങനെയൊരു കുറിപ്പു കാണുന്നു. "മൈക്കെൽ" എന്ന കപ്പൽ 5-1-1641-ന് തുണിച്ചരക്കുകളോടും മലബാർതീരത്തുനിന്ന് വാങ്ങിയ 14 [അടിമ|അടിമകളോടുംകൂടി]] ബാന്റാമിൽ (ജാവാ) എത്തി. മലയാളി അടിമകൾ ജാവായിൽ എത്തിയതിനും എങ്ങനെയെത്തിയെന്നതിനും വേറെ തെളിവുകൾ ആവശ്യമില്ല. അടിമവ്യാപാരത്തിന് ചെന്നൈ പട്ടണത്തിൽ പല സൌകര്യങ്ങളുമുണ്ടായിരുന്നു. ഡച്ചുകമ്പനിക്കാരുടെ സങ്കേതമായ പുലിക്കാട്ടും ഈ കച്ചവടം നടന്നുവന്നു. അന്യദേശങ്ങളിലേക്ക് കയറ്റി അയയ്ക്കുന്ന ഓരോ അടിമയ്ക്കും കമ്പനിക്കാർ ഒരു പഗൊഡ ചുങ്കം ചുമത്തിയിരുന്നു. വില്ക്കാനുള്ള ഓരോ അടിമയെയും രജിസ്റ്റർ ചെയ്യണമെന്നും നിയമമുണ്ടായിരുന്നു. രജിസ്റ്റർ ഓഫീസിൽ കമ്പനിയുടെ ഓഹരി അരരൂപാ ആയിരുന്നു. 1646-ൽ തമിഴ്നാട്ടിൽ ഒരു ക്ഷാമബാധയുണ്ടായപ്പോൾ അനേകം പട്ടിണിപ്പാവങ്ങൾ നാഗപട്ടണത്തുവന്ന് തങ്ങളെത്തന്നെ ഒരു പറങ്കിക്കപ്പിത്താനു വിറ്റുവെന്നും അക്കാലത്തെ ചരിത്രരേഖകളിൽ കാണാം. ട്രാൻക്യൂബാറിലെ ഒരു ഇറ്റാലിയൻ പുരോഹിതൻ, മധുരക്കാരനായ ഒരു ക്രിസ്ത്യാനിയുടെ ഭാര്യയെയും നാലു മക്കളെയും 30 പഗൊഡക്ക് മനിലായിലേക്കുപോകുന്ന ഒരു കപ്പലിലെ കപ്പിത്താനു വിറ്റുവെന്ന് നിക്കോളായ് മനുച്ചി (1650-1708) തന്റെ യാത്രാഗ്രന്ഥത്തിൽ രേഖപ്പെടുത്തിയിട്ടുണ്ട്.

ഫോർട്ട് സെയിന്റ് ജോർജിലെ വ്യാപാരികളുടെ പ്രധാന "ദുബാഷു"മാരായിരുന്ന വെങ്കടിയും കണ്ണപ്പനും ആൾപിടിത്തക്കാരും അടിമദല്ലാളുകളും ആയിരുന്നു. കമ്പനിയുടെ പ്രസിഡണ്ട് ബേക്കർ ഇവരുടെ ചങ്ങാതിയായിരുന്നു. കമ്പനിക്കാർക്കുതന്നെ 1687-ൽ അവരുടെ മസൂല തോണികളിൽ പങ്കെടുക്കുവാൻ 43 മുക്കുവ അടിമകളുണ്ടായിരുന്നു. അടിമകളാക്കി വില്ക്കപ്പെട്ടവരുടെ ജ്ഞാതികളിൽനിന്ന് നിരവധി പരാതികൾ കിട്ടിയപ്പോൾ മദിരാശിയിലെ കമ്പനിക്കാർ 1688-ൽ ചില കർശനനടപടികൾ സ്വീകരിച്ചു. ചൗൾട്രി (choultry ) ന്യായാധിപതിയുടെ സമ്മതത്തോടുകൂടി മാത്രമേ അടിമകളെ വിദേശങ്ങളിലേക്കു കയറ്റി അയയ്ക്കുവാൻ പാടുള്ളൂ എന്നാക്കി നിയമം; ഇത് ലംഘിക്കുന്നവർക്ക് 5 മുതൽ 16 വരെ പഗൊഡ പിഴ നല്കി; തുടർച്ചയായി നിയമം ലംഘിക്കുന്നവരെ തടങ്കലിലിട്ടു ചെവി അറുക്കുക എന്നതായി ശിക്ഷ. ഇതുകൊണ്ടും ആൾപിടിത്തം കുറഞ്ഞില്ല; മാത്രമല്ല, പരസ്യമായി തുടർന്നു. മുസൽമാൻകുടികളെയും ആൾപിടിത്തക്കാർ വിദേശങ്ങളിലേക്ക് വില്ക്കുന്ന കഥ ഡൽഹിയിൽ അറംഗസീബ് ചക്രവർത്തിയുടെ ശ്രദ്ധയിൽപ്പെടുത്തിയപ്പോൾ ഈ ദുഷിച്ച വ്യാപാരത്തിനെതിരെ മസൂലിപട്ടണത്തിലെ ലന്തക്കാരോട് അദ്ദേഹം പ്രതിഷേധിച്ചു. ദുഷ് പേര് ഭയന്ന് ഇംഗ്ളീഷുകാരും മദിരാശിപട്ടണത്തിലെ അടിമവ്യാപാരം നിരോധിച്ചു (1688). ഇതുകൊണ്ടും ഫലമൊന്നുമുണ്ടായില്ല. ഒരു നൂറ്റാണ്ടുകാലംകൂടി, അതായത്, 1793 വരെ, മദിരാശി തുറമുഖത്ത് അടിമവ്യാപാരം നിർവിഘ്നം തുടർന്നു. ജാവ, സുമാട്ര എന്നീ പൂർവേഷ്യൻ ദ്വീപുകളിലെ തോട്ടക്കൃഷി വികസനത്തിനാണ് തമിഴ്നാട്ടിലെ അടിമകൾ നിയുക്തരായിരുന്നത്. നെൽക്കൃഷി അവിടെ പ്രചരിപ്പിച്ചതിന് കാരണക്കാർ ദക്ഷിണേന്ത്യൻ അടിമകളായിരുന്നു.

ദേവദാസികളുടെ ദേഹത്തിൽ ഉടമസ്ഥാവകാശം സൂചിപ്പിക്കുന്നതിനായി അടയാളം കുത്തുന്ന സമ്പ്രദായം ഗ്രീസിലും റോമിലും യു.എസിലും എന്നപോലെ, തമിഴകത്തും ഉണ്ടായിരുന്നു. ചോളകാലത്ത് ചൂടുവയ്ക്കുകയോ വേറെ ഏതെങ്കിലും വിധത്തിൽ അടയാളം കുത്തുകയോ ചെയ്തിരുന്നുവെന്ന് ഗവേഷകർ വ്യക്തമാക്കിയിട്ടില്ല. ശിവക്ഷേത്രങ്ങളിലേക്ക് ദാനമായി കൊടുത്ത സ്ത്രീകളുടെ ശരീരത്തിൽ ത്രിശൂലചിഹ്നമാണ് കുത്തിയിരുന്നത്. പില്ക്കാലത്തെ വൈഷ്ണവൻമാർ തങ്ങളുടെ ശരീരത്തിൽ വൈഷ്ണവചിഹ്നങ്ങൾ ചൂടുവച്ചിരുന്നുവെന്നതിൽനിന്ന് അടിമകളെയും ദേവദാസികളെയും ചൂടുവയ്ക്കലിന് വിധേയമാക്കിയിരുന്നുവെന്ന് തെളിയുന്നു.

പ്രതിഷേധം തമിഴ്നാട്ടിലെ അടിമകൾ ചില അപൂർവാവസരങ്ങളിൽ യജമാനൻമാർക്കെതിരെ പ്രതിഷേധം പ്രകടിപ്പിക്കാതിരുന്നില്ല എന്നതിനും ചരിത്രപരമായ തെളിവുകളുണ്ട്. ഇതിനുള്ള ഒരുദാഹരണം തഞ്ചാവൂർ ജില്ലയിലെ തിരുവാലങ്ങാടു ക്ഷേത്രത്തിലെ ഒരു ശിലാലിഖിതത്തിൽ കാണാം. വയിരാദരായർ എന്നൊരാൾക്ക് കുറെ അടിമകളുണ്ടായിരുന്നു. ഇവരിൽ കുറെപേർ അയാൾക്ക് പിൻതുടർച്ചയായി കിട്ടിയവരും ബാക്കി അടിയാൾ അയാളുടെ ഭാര്യമാർക്ക് സ്ത്രീധനമായി കിട്ടിയവരും ആയിരുന്നു. ഭാര്യമാരുടെ സമ്മതത്തോടുകൂടി തന്റെ അടിമകളിൽ ചിലരെ സ്ഥലത്തെ ക്ഷേത്രാധികാരികൾക്കു വിറ്റു. മഠ-അടിമകളായി ഇവർ നിയോഗിക്കപ്പെട്ടു. ശൈവമഠമായിരുന്നതുകൊണ്ട് അടിമകളുടെ ദേഹത്തിൽ ത്രിശൂലമുദ്ര കുത്തി. ഈ അടിമകൾ ജോലി ശരിക്കു ചെയ്യാതെയും "സ്ഥആനത്താരെ" (ക്ഷേത്രാധികാരികളെ) അനുസരിക്കാതെയും കലമ്പൽ കൂട്ടിയതിനാൽ ഇവരെ ശിക്ഷിക്കാനായി ക്ഷേത്രത്തിന്റെയും മഠത്തിന്റെയും ഭരണസമിതിയോഗം കൂടേണ്ടിവന്നു. ശിലാലിഖിതത്തിന്റെ അവസാനഭാഗം തേഞ്ഞുമാഞ്ഞുപോയതുകൊണ്ട് എന്തുശിക്ഷയാണ് അടിയാർക്ക് കിട്ടിയതെന്നറിയുവാൻ നിവൃത്തിയില്ല.

അടിമസമ്പ്രദായം 1830-ൽ മൈസൂർ രാജാവ് നിർത്തൽ ചെയ്തുവങ്കിലും ആ നിയമം ഏട്ടിലെ പശുവായി നിന്നു. അടിമകളെ കന്നഡഭാഷയിൽ "ഇത്താളു" എന്നും "മണ്ണാളു" എന്നും പറയുന്നു. പരമ്പരാഗതമായി ദാസ്യവൃത്തിയിൽ ഏർപ്പെട്ടിരുന്നവരാണ് ഇവർ. ഭൂസ്വത്തിന്റെ ഭാഗമായിക്കണക്കാക്കപ്പെട്ടിരുന്നവരും ഭൂമി കൈമാറ്റത്തിൽ ഉൾ പ്പെട്ടിരുന്നവരുമായ അടിമകളെ മണ്ണാളു എന്നു പറഞ്ഞുവരുന്നു. അടിമകളെ വില്ക്കുകയോ പണയം കൊടുക്കുകയോ ചെയ്യുകയായിരുന്നു പതിവ്. ഗ്രാമത്തിന്റെ പരിധിയിൽനിന്ന് പുറത്തുപോകാൻ അടിമകൾക്ക് പാടില്ലായിരുന്നു. ഹൊലെരു ജാതിയിൽപ്പെട്ടവരായിരുന്നു അടിമകൾ.

യജമാനൻമാരുടെ (ഹെഗ്ഡെമാരുടെ, ഡെയാറുടെ) സ്ഥിരം വല്ലിയാളാകുന്നതിന് തുടക്കമായി ഹൊലെരുജാതിയിൽപെട്ടവർ സാധാരണ വിവാഹച്ചെലവിന് പണം വാങ്ങുകയും യജമാനന്റെ പക്കൽനിന്ന് പാൽ വാങ്ങിക്കുടിക്കുന്ന ചടങ്ങിനുശേഷം ദാമ്പത്യവൃത്തി തുടങ്ങുകയും ചെയ്യുന്നു. എല്ലാ ദീപാവലിദിനത്തിലും ഈ കരാർ പുതുക്കുകയും വേണം. കാപ്പിത്തോട്ടങ്ങളിൽ ഹൊലെരുജാതിക്കാർക്ക് കൂലിപ്പണിക്ക് സൗകര്യം കിട്ടിയപ്പോൾ വല്ലിയാൾവൃത്തിക്ക് അവർ പോകാതായിത്തുടങ്ങി. ഭൂവുടമസ്ഥാവകാശം അവർക്കുണ്ടായിരുന്നില്ല. സ്വന്തം കൃഷി ചെയ്യാനും അവരെ അനുവദിച്ചിരുന്നില്ല. പണം അവർക്കു കൊടുത്തുകൂടാ എന്നതായിരുന്നു ചില പ്രദേശങ്ങളിലെ പതിവ്.

ബീഹാറിൽ എ.ഡി. 18-ആം ശതകത്തിന്റെ ആദ്യദശകങ്ങളിൽ അടിമകളെ പ്രമാണംവഴി എങ്ങനെയായിരുന്നു കൈമാറ്റം ചെയ്തിരുന്നതെന്ന് ഉദാഹരിക്കുവാൻ ഡോ. ഡി.സി. സർക്കാർ പ്രസിദ്ധപ്പെടുത്തിയ സംസ്കൃതഭാഷയിലുള്ള കരണത്തിൽ ഇപ്രകാരം കാണുന്നു.

"ഗൗരീ വരാടികാപത്രമിദം മാണ്ഡരസം ശ്രീ ഭവദേവ ശർമാ പാലീസം ശ്രീസാഹേബുശർമസുപത്രം അർപ്പയതി തദ് ഏതദ്സകാശാദ് രാജതമുദ്രാത്രയം ആദായ അമാതജാതീയാം - തുലായീപുത്രീം ശ്യാമവർണാം ഷഡ്വർഷവയസ്കാം വാ (ബാ)ദരീപുത്രായ പരിണേതുംദത്താ. അതഃപരം മമ സ്വത്ത്വം നാസ്തി". ശാകെ 1645 സന 1131 സാലമുലകീ ആഷാഡശുക്ളദ്വിതീയാം ഗുരൌെ സാച്ചി (ക്ഷി)ണൌെ ശ്രീ വാസുദേവഝാ ശ്രീ വിഘ്നേശഝാ ലിഖിതം ഉഭയാനുമത്യാ ശ്രീ ഘോഘെശർമണാ. ലിഖാപണ അനാതീനി (ഗൌരി-എട്ടു വയസ്സായ പെൺകുട്ടി വരാടിക) (കൌടി) പ്രമാണം. മണ്ഡരക്കാരൻ ഭവദേവശർമ പാലിക്കാരൻ സാഹേബശർമനു കൊടുക്കുന്ന പത്രം. മൂന്നു വെള്ളി കൈപ്പറ്റി, എന്റെ അമാതജാതിക്കാരി ദാസി തുലായിയുടെ കറുത്ത, ആറുവയസ്സായ മകളെ (സാഹേബശർമന്റെ ദാസി) ബാദരീപുത്രന് കല്യാണം ചെയ്യിക്കുവാൻ കൊടുത്തു. ഇനിമേൽ എനിക്ക് (അവളുടെമേൽ) യാതൊരവകാശവുമില്ല. ശക. 1645-ന് മുല്കി വർഷം 1131, ആഷാഡശുക്ളദ്വിതീയവ്യാഴാഴ്ച സാക്ഷികൾ ശ്രീ വാസുദേവ ഝാ., ശ്രീ വിഘ്നേശ ഝാ. രണ്ടുപേരുടെയും അനുമതിയോടുകൂടി ഘോഘെശർമ എഴുത്ത്. എഴുത്തുപണം മൂന്ന് അണ. (ഈ പത്രത്തിന്റെ ഇംഗ്ളീഷ് തീയതി 1724 ജൂൺ 11).

സായ്തോ എന്ന ഒരു അടിമസ്ത്രീയുടെയും അവരുടെ മകളുടെയും മേൽ രണ്ടു ബ്രാഹ്മണർക്കുണ്ടായിരുന്ന അവകാശത്തർക്കത്തിൽ സചലമിശ്രൻ എന്ന മൈഥിലീപണ്ഡിതന്റെ വിധിയും മറ്റു രേഖകളും ഡോ. കെ.പി. ജയസ്വാൽ പ്രസിദ്ധപ്പെടുത്തിയിട്ടുണ്ട്. ഈ തർക്കം നടന്നത് 1794-ലാണ്.

കൊളംബസ് അമേരിക്ക കണ്ടുപിടിച്ചതിനുശേഷം അടിമവ്യാപാരം ആഗോളവ്യാപകമായി. ഈ വ്യാപാരത്തിലെ വിപണിതവസ്തുവിൽ സിംഹഭാഗവും ആഫ്രിക്കൻ ജനങ്ങളും ഇതിൽനിന്ന് ഏറ്റവും കുപ്രസിദ്ധിയും ലാഭവും നേടിയവർ ഇംഗ്ളീഷുകാരും അവർക്ക് മുൻപ് ലന്തക്കാരും ആയിരുന്നു. പടിഞ്ഞാറൻ യൂറോപ്യരുടെ അമേരിക്കൻ കുടിയേറ്റത്തിന്റെ നാനൂറുകൊല്ലത്തെ കഥയുടെ ഒരു ഭാഗമായി ഈ അടിമവ്യാപാരം ചരിത്രകാരൻമാർ വിവരിക്കാറുണ്ട്. ആ എഴുത്തുകാരെല്ലാം വെള്ളക്കാരാണ്. അടുത്തകാലത്താണ് കറുത്തവർഗ ചരിത്രകാരൻമാരും എഴുത്തുകാരും അവരുടെ ദാരുണമായ കഥ ചർച്ചചെയ്യാൻ തുടങ്ങിയത്.

അമേരിക്കയിൽ ആദ്യം എത്തിയ നീഗ്രോകൾ ആഫ്രിക്കയിൽ നിന്നല്ല, [[യൂറോപ്പ്|യൂറോപ്പിൽ] നിന്നായിരുന്നു. എ.ഡി. 14-ആം ശതകത്തിൽ [[സ്പെൻ|സ്പെയിൻകാരും]] പോർത്തുഗീസുകാരും വടക്കു പടിഞ്ഞാറൻ ആഫ്രിക്കയിൽനിന്ന് നീഗ്രോത്തൊഴിലാളികളെ കൊണ്ടുപോയി വീട്ടുവേലയ്ക്കും മറ്റു പണികൾക്കുമായി ഉപയോഗപ്പെടുത്തിയിരുന്നു. അധികം താമസിയാതെ യൂറോപ്പിൽ ആഫ്രിക്കയിൽ നിന്നുള്ള വേറെ ഇറക്കുമതികളോടുകൂടി നീഗ്രോഅടിമകളുടെയും വരവു തുടങ്ങി. ഈ വ്യാപാരത്തിൽ നല്ല ലാഭം ഉണ്ടെന്ന് സ്പെയിൻകാരും പറങ്കികളും മനസ്സിലാക്കി. പുതുതായി കണ്ടുപിടിച്ച പടിഞ്ഞാറൻ അർധഗോളത്തിൽ തങ്ങളുടെ ആധിപത്യം ഉറപ്പിക്കുവാൻ "നീഗ്രോത്തൊഴിൽ" സഹായകമാകുമെന്നും അവർ കാണാതിരുന്നില്ല. സ്പെയിൻകാരും പറങ്കികളും അമേരിക്കൻ വൻകരകളിൽ 16-ആം ശതകത്തിന്റെ ആദ്യദശകങ്ങളിൽ നടത്തിയ ദിഗ് വിജയങ്ങളിലും സാഹസികയാത്രകളിലും നിരവധി നീഗ്രോദാസൻമാർ ഉണ്ടായിരുന്നു. [[കാനഡ|കാനഡയിലും]] [[മിസ്സിസിപ്പി|മിസ്സിസിപ്പിയിലും]] ഫ്രഞ്ചുകാർ പ്രവേശിച്ചപ്പോൾ നീഗ്രോദാസൻമാർ സഹായത്തിനെത്തി. അമേരിക്കയിലെ പുതിയ ഭൂമിയും വിഭവങ്ങളും പ്രയോജനപ്പെടുത്തുന്നതിന് അവിടത്തെ ഗോത്രവർഗക്കാരുടെ യത്നം മതിയാവുകയില്ലെന്നും ആഫ്രിക്കൻ കായികശക്തി അതിനാവശ്യമാണെന്നും കണ്ടു.
[[File:Pelourinho.jpg|thumb|200px|right|അടിമയ്ക്കുള്ള ശിക്ഷ]]
ഒരു സ്പാനിഷ് ബിഷപ്പാണ് അമേരിക്കൻ അടിമത്തൊഴിൽ വ്യവസ്ഥ നാന്ദി കുറിച്ചത്. അമേരിക്കൻ ഗോത്രവർഗക്കാരെ സ്പെയിൻ കോളനിക്കാർ നശിപ്പിക്കുന്നതുകണ്ട് സങ്കടം തോന്നി അവർക്കുപകരം യൂറോപ്പിൽനിന്ന് നിഗ്രോ അടിമകളെ ഹെയ്തിയിലേക്കയച്ചുകൊടുക്കാൻ രാജാവിന്റെ കല്പന ബിഷപ്പ് ബാർതൊലൊമെ ദെ ലാസ്കാസാസ് സമ്പാദിച്ചു. ഇതോടുകൂടി യൂറോപ്യൻ അടിമവ്യാപാരം പടിഞ്ഞാറൻ അർധഗോളത്തിൽ ഔദ്യോഗികമായി ആരംഭിച്ചു. അടിമവ്യാപാരത്തിന് വലിയ കമ്പനികൾ 1621 മുതൽ രജിസ്റ്റർ ചെയ്യാൻ തുടങ്ങി. ആദ്യത്തെ പ്രധാന കമ്പനി ഡച്ച് വെസ്റ്റ് ഇന്ത്യാക്കമ്പനിയായിരുന്നു. വെസ്റ്റിൻഡീസിലും അവിടെനിന്ന് വടക്കും തെക്കുമുള്ള എല്ലാ തുറമുഖങ്ങളിലും ആഫ്രിക്കയിൽനിന്നു കൊണ്ടുവന്ന അടിമകളുടെ വിപണനം ഈ കമ്പനിക്കാർ നടത്തി. ഒരു ഡച്ചുകപ്പലാണ് 1619-ൽ ഒന്നാമതായി യു.എസ്സിലെ വെർജീനിയായിൽ ജെയിംസ്ടൌൺ തുറമുഖത്ത് 20 നീഗ്രോ കൂലിക്കാരെ (അവർ അടിമകളായിരുന്നില്ല) കൊണ്ടുവന്നിറക്കിയത്. ആഫ്രിക്കയുടെ പടിഞ്ഞാറൻതീരത്ത് പറങ്കികൾക്കുണ്ടായിരുന്ന വ്യാപാരക്കുത്തക ഭേദിച്ച് (1562) അവിടത്തെ കച്ചവടത്തിലെ ഒരു നല്ലഭാഗം സ്വായത്തമാക്കാനും, അമേരിക്കൻ വ്യാപാരത്തിൽ സ്പെയിനിനുള്ള കുത്തക പൊളിക്കാനും ക്യാപ്റ്റൻ ജോൺ ഹോക്കിൻസ് എന്ന ഇംഗ്ളീഷുകാരന് കഴിഞ്ഞു. ഈസ്റ്റിന്ത്യാക്കമ്പനി, റോയൽ ആഫ്രിക്കൻ കമ്പനി മുതലായ ബ്രിട്ടിഷ് കമ്പനികൾ മറ്റുള്ള വ്യാപാരങ്ങളിലെന്നപോലെ അടിമവ്യാപാരത്തിലും [[ഇംഗ്ലണ്ട്|ഇംഗ്ലണ്ടിനെ]] ഒന്നാം സ്ഥാനത്തേക്കുയർത്തി. 18-ആം ശതകത്തിന്റെ രണ്ടാം ദശകം മുതൽ അടിമവ്യാപാരത്തിന്റെ മാതൃകാസമ്പ്രദായം ബ്രിട്ടീഷുകാരുടേതായിരുന്നു.
[[File:Capitao-mato.jpg|thumb|200px|right|ബ്രസീലിയൻ അടിമവേട്ടക്കാരൻ]]
യൂറോപ്യൻ തുറമുഖങ്ങളിൽനിന്നു പുറപ്പെടുന്ന [[കപ്പൽ|കപ്പലുകൾ]] [[പരുത്തി|പരുത്തിത്തുണി]], [[ലോഹം|ലോഹങ്ങൾ]], [[മണി|മണികൾ]], [[വെടിമരുന്ന്]], [[മദ്യം|മദ്യങ്ങൾ]] മുതലായ ചരക്കുകളോടുകൂടി ആഫ്രിക്കൻ തീരപ്രദേശത്ത് അവരുടെ കച്ചവടസങ്കേതങ്ങളിൽ എത്തുന്നു; ആ സങ്കേതങ്ങളിലെ വർത്തകർ കപ്പലിൽ വന്ന ചരക്കുകൾ ആഫ്രിക്കക്കാർക്ക് വില്ക്കുന്നു; ഗോത്രപ്രമുഖൻമാരിൽനിന്ന് അവർ പിടിച്ചുവച്ചിട്ടുള്ള അടിമകളെ കപ്പലിൽ നിറയ്ക്കുന്നു - കപ്പൽ നിറയെ അടിമകളെ സംഭരിക്കുന്നതിന് ചിലപ്പോൾ മൂന്നോ നാലോ തുറമുഖങ്ങൾ സന്ദർശിക്കേണ്ടിവരും - പിന്നീട് പടിഞ്ഞാറോട്ടു യാത്ര തിരിക്കുന്നു. അടിമകൾക്ക് കപ്പൽ ജയിൽ തന്നെയായിരുന്നു. ഈരണ്ടടിമകളെ മണിബന്ധത്തിലും കണങ്കാലിലും ചങ്ങലകൊണ്ടു കൂട്ടിക്കെട്ടുകയായിരുന്നു പതിവ്. [[അറ്റ്ലാന്റിക്ക് സമുദ്രം]] തരണം ചെയ്യുന്ന സമയത്തിനുള്ളിൽ ഒരു നല്ല ശതമാനം അടിമകൾ മരിച്ചുപോകുമായിരുന്നു. അമേരിക്കൻ തുറമുഖങ്ങളിൽ അടിമക്കപ്പലുകളെ സ്വീകരിക്കുവാൻ ദല്ലാളൻമാർ സദാ സന്നദ്ധരായിരുന്നു. അമേരിക്കയിൽ ഇറക്കുമതി ചെയ്ത അടിമകളുടെ എണ്ണം 17, 18, 19 ശതകങ്ങളിൽ യഥാക്രമം 27,50,000; 70,00,000; 40,00,000 ആണെന്ന് കണക്കാക്കിയിട്ടുണ്ട്. വഴിക്കുവച്ചുമരണമടഞ്ഞവരുടെ എണ്ണത്തിനു കണക്കില്ല.

കരീബിയൻ ദ്വീപുകളിലെ വൻകിട തോട്ടങ്ങളിലാണ് പുതിയ ലോകത്തിലെ അടിമവ്യവസ്ഥ രൂപംകൊണ്ടത്. അവിടെ ആദ്യം പുകയിലത്തോട്ടങ്ങളും പിന്നീട് കരിമ്പു തോട്ടങ്ങളും ആണ് വൻകിടവ്യവസായങ്ങളായി വികസിച്ചത്. ഉടമസ്ഥൻമാർ യൂറോപ്പിലായിരിക്കും. അടിമകളെക്കൊണ്ടു പണിയെടുപ്പിച്ചിരുന്നത് തോട്ടം മാനേജർമാരും കങ്കാണികളുമായിരുന്നു. തൊഴിലാളികളുടെ ക്ഷേമം വിദൂരസ്ഥരായ ഈ ഉടമസ്ഥൻമാർക്ക് ഒരു പ്രശ്നമായിരുന്നില്ല. പണി എടുപ്പിക്കുക, ലാഭം പെരുപ്പിക്കുക എന്നിവ മാത്രമായിരുന്നു അവരുടെ ലക്ഷ്യം. അടിമകളെ മൃഗങ്ങളെപ്പോലെ മർദിച്ചും ഭീഷണിപ്പെടുത്തിയും അത്യധ്വാനം ചെയ്യിച്ചു.

യു.എസ്സിൽ യൂറോപ്യൻമാർ കുടിയേറ്റക്കാരായതുകൊണ്ട് അവരുടെ കൃഷി വൻതോട്ടകൃഷി മാതൃകയിലായിരുന്നില്ല. ഏറ്റവും വലിയ കൃഷിക്കാരന് 100 അടിമകളിലധികം ഉണ്ടായിരുന്നില്ല. ഭൂരിഭാഗം കൃഷിക്കാർക്കും നാലോ അഞ്ചോ അടിമകൾ മാത്രമേ ഉണ്ടായിരുന്നുള്ളു. കൃഷിക്കാരുടെയും അടിമകളുടെയും എണ്ണം ഓരോ കോളനിയിലും വർധിക്കുവാൻ തുടങ്ങിയപ്പോൾ, കരീബിയൻ പ്രദേശത്തുണ്ടായിരുന്നതുപോലെ, കർശനമായ അടിമനിയമങ്ങൾ (Slave codes) കൊളോണിയൽ അധികാരികൾ അടിമകളുടെമേൽ അടിച്ചേല്പിക്കുവാൻ തുടങ്ങി (കരോലിനാ കോളനിയുടെ ഉടമസ്ഥൻമാർ നാലുപേർ റോയൽ ആഫ്രിക്കൻ കമ്പനി അംഗങ്ങളായിരുന്നു). അടിമയ്ക്ക് അക്ഷരാഭ്യാസം പാടില്ല എന്നുതൊട്ട് ശരിയായ വിവാഹവും പാടില്ല എന്നതരത്തിൽ പോലും നിഷ്ഠൂരമായിരുന്നു അടിമനിയമാവലി. വിദ്യാഭ്യാസംകൊണ്ടും സാംസ്കാരികജീവിതംകൊണ്ടും അടിമ നന്നായാൽ അടിമത്തം നിലനിർത്താൻ പ്രയാസമായിരിക്കും എന്നറിഞ്ഞ് അതിനു മുൻകരുതലായിട്ടാണ് അടിമനിയമങ്ങളുണ്ടാക്കിയത്.

1808-ൽ അടിമവ്യാപാരം ഔദ്യോഗികമായി തടയപ്പെട്ടുവെങ്കിലും കള്ളക്കച്ചവടം പണ്ടത്തെപ്പോലെതന്നെ നാട്ടിന് പുറത്തും അകത്തും അരനൂറ്റാണ്ടുകാലം നടന്നു. അടിമവ്യവസ്ഥയ്ക്കെതിരായുള്ള ചലനങ്ങൾ ഇംഗ്ളണ്ടിലും അമേരിക്കയിലും ക്രമേണ ശക്തിയേറിവന്നതും അതിന് എബ്രഹാം ലിങ്കൺ നേതൃത്വം നല്കിയതും 19-ആം ശതകത്തിന്റെ ചരിത്രത്തിലെ പ്രധാന ഏടുകളാണ്. ആഫ്രിക്കയിൽ അബിസീനിയയിലും അറബിരാജ്യങ്ങളിൽ പലതിലും (ഉദാ. സൗദി അറേബ്യ) 20-ആം ശതകത്തിൽ അടിമവ്യാപാരം അവശേഷിച്ചിരുന്നു.


[[വർഗ്ഗം:അടിമത്തം]]
[[en:Slavery]]

</doc>
<doc id="146561" url="https://ml.wikipedia.org/wiki?curid=146561" title="ആൻഡ്രോമീഡ">
ആൻഡ്രോമീഡ

ഒരു പുരാണ ഗ്രീക്കു കഥാപാത്രമാണ് ആൻഡ്രോമീഡ. ഇവർ എത്യോപ്യയിലെ സിഫിയസ് രാജാവിന്റെയും കസിയോപ്പിയ രാജ്ഞിയുടെയും അതിസുന്ദരിയായ മകളാണ്. 

തന്റെ മകളാണ് ലോകത്തിലേക്കും സുന്ദരിയെന്നും സമുദ്രദേവതകളായ നെരീദുകൾ (Nererids) പോലും അവൾ​ക്കൊപ്പമാവില്ലെന്നും കസിയോപ്പിയ വീമ്പു പറഞ്ഞു. സമുദ്രദേവനായ പോസിഡോൺ എത്യോപ്യയെ നശിപ്പിക്കാൻ സീറ്റസ് എന്ന ഭീകര സത്വത്തോട് ആജ്ഞാപിച്ചു. സീറ്റസ് ആക്രമണമാരംഭിച്ചു. മറ്റു മാർഗ്ഗമില്ലാതെ രാജാവ് മകളെ ബലി നൽകാൻ തീരുമാനിച്ചു. പാറയോടു ബന്ധിച്ചുനിർത്തപ്പെട്ട ആൻഡ്രോമീഡയുടെ നേർക്ക് തിരയിളക്കി സീറ്റസ് നീങ്ങുന്ന കാഴ്ച മാനത്തുനിന്ന് പെഴ്സിയുസ് എന്ന യുവാവുകണ്ടു. സ്യൂസ് ദേവന് മനുഷ്യസ്ത്രീയിൽ ജനിച്ച യോദ്ധാവാണയാൾ. മെഡൂസ എന്ന ഭീകരസത്വത്തെ വധിച്ച് തലയുമായുള്ള മടക്കയാത്രയിലാണ്. പെഴ്സിയുസ് ആ രംഗത്തേക്കു കുതിച്ചിറക്കി സീറ്റസിനെ വധിച്ച് ആൻഡ്രോമീഡയെ രക്ഷിച്ചു. മരണശേഷം കസിയോപ്പിയയെയും സിഫിയുസിനെയും സീറ്റയെയും പോസിഡോൺ നക്ഷത്രരാശികളായി മാനത്തു പ്രതിഷ്ഠിച്ചു. പെഴ്സിയുസിനും ആൻഡ്രോമീഡയ്ക്കും അഥീന ദേവിയും മാനത്ത് ഇടം നൽകി. 



</doc>
<doc id="146564" url="https://ml.wikipedia.org/wiki?curid=146564" title="വിമല രാമൻ">
വിമല രാമൻ

ഒരു ഇന്ത്യൻ അഭിനേത്രിയും ഭരതനാട്യ നർത്തകിയുമാണ് വിമല രാമൻ. വിവിധ മലയാളം, തമിഴ്, തെലുഗു ചലച്ചിത്രങ്ങളിലും വിമല രാമൻ അഭിനയിച്ചിട്ടുണ്ട്. വിമല രാമൻ ജനിച്ചതും വളർന്നതും സിഡ്നിയിലാണ്. അഞ്ചാമത്തെ വയസ്സിൽ ഭരതനാട്യം പരീശീലിക്കാൻ തുടങ്ങി. 2004 - ലെ മിസ് ഓസ്ട്രേലിയയായി ആറടി പൊക്കമുള്ള വിമല രാമൻ തിരഞ്ഞെടുക്കപ്പെട്ടിട്ടുണ്ട്. ആസ്ട്രേലിയൻ നീന്തൽ ചാമ്പ്യൻ ആയിരുന്നു. ഉയരക്കൂടുതൽ കാരണം  വോളിബോളും ബാസ്കറ്റ്ബാലും വിമല കോളേജ് ലെവലിൽ കളിച്ചിരുന്നു. 

വിമല രാമൻ ആദ്യമായി അഭിനയിച്ച ചിത്രം കൈലാസം ബാലചന്ദർ സംവിധാനം ചെയ്ത "പൊയ്" എന്ന തമിഴ് ചിത്രമാണ്. വിമലയുടെ ആദ്യ മലയാളചിത്രം സുരേഷ് ഗോപി നായകനായ "ടൈം" ആയിരുന്നു. 2007ലെ പ്രണയകാലം എന്ന ചലച്ചിത്രത്തിൽ വിമല അജ്മൽ അമീറിന്റെ നായികയായി. അതേ വർഷം മമ്മൂട്ടിയുടെ നായികയായി നസ്രാണിയിലും ദിലീപിന്റെ നായികയായി റോമിയോയിലും വിമല രാമൻ വേഷമിട്ടു. 2008ൽ മോഹൻലാൽ നായകനായ കോളേജ് കുമാരൻ എന്ന ചിത്രത്തിലും ദിലീപ് നായകനായ കൽക്കട്ട ന്യൂസിലും വിമല രാമൻ പ്രധാന വേഷങ്ങൾ കൈകാര്യം ചെയ്തു.

സോഹൻ റോയ് സംവിധാനം ചെയ്യുന്ന "ഡാം 999" എന്ന അന്താരാഷ്ട്ര ചലച്ചിത്രത്തിലും വിമല രാമൻ വേഷമിടുന്നുണ്ട്.



</doc>
<doc id="146600" url="https://ml.wikipedia.org/wiki?curid=146600" title="രേവ">
രേവ

മഹീന്ദ്ര രേവ ഇലക്ട്രിക് വെഹിക്കിൾസ് പ്രൈവറ്റ് ലിമിറ്റഡ് മഹീന്ദ്ര&മഹീന്ദ്രയുടെ വൈദ്യതവാഹന നിർമ്മാണ കമ്പനിയാണ്.ബംഗലൂരുവിൽ പ്രവർത്തിച്ചിരുന്ന രേവ ഇലക്ട്രിക് കാർ കമ്പനി 2010 മെയിൽ മഹീന്ദ്ര ഏറ്റെടുത്തതോടയാണ് കമ്പനിയുടെ പേര് മഹീന്ദ്ര രേവ ഇലക്ട്രിക് വെഹിക്കിൾസ് പ്രൈവറ്റ് ലിമിറ്റഡ് എന്ന് പുനർനാമകരണം ചെയ്തത്.രേവ ഐ ആണ് കമ്പനിയുടെ ആദ്യ വാഹനം.2011 മാർച്ചോടെ 26 രാജ്യങ്ങളിലായി നാലായിരം വാഹനങ്ങൾ കമ്പനി വിൽപന നടത്തി.2013 ൽ ഇ2ഒ എന്ന പുതിയ മോഡൽ കൂടി കമ്പനി പുറത്തിറക്കി.
മഹീന്ദ്ര രേവ ഇലക്ട്രിക് വെഹിക്കിൾസ് പ്രൈവറ്റ് ലിമിറ്റഡ് കമ്പനിയുടെ വൈദ്യുതിയാൽ പ്രവർത്തിക്കുന്ന ചെറു കാറാണ് രെവ ഐ. രണ്ടു ആളുകൾക്കാണ് ഈ വാഹനത്തിൽ ഇരുന്നു സഞ്ചരിക്കാവുന്നത്. വൈദ്യുതി സംഭരിച്ച ബാറ്ററിയും മോട്ടോറും ഉപയോഗിച്ചാണ് ഈ വാഹനം പ്രവർത്തിക്കുന്നത്. എ.സി. ഉള്ള മോഡലും ലഭ്യമാണ്. ഒറ്റ തവണ ചാർജിങ്ങിൽ 80 കിലോമീറ്റർ വാഹനം സഞ്ചരിക്കും. 8 മണിക്കൂറാണ് ബാറ്ററി മുഴുവൻ ചാർജ് ചെയ്യേണ്ടത്. രണ്ടര മണിക്കൂർ ചാർജിങ്ങിൽ തന്നെ ബാറ്ററി 80% ചാർജ്ജ് സംഭരിക്കുന്നു. 230 വോൾട്ട് എ.സി.യിൽ 15 ആമ്പിയർ പ്ലഗ് സോക്കറ്റിൽ ചാർജിങ്ങ് നടത്താവുന്നതാണ്. ആകെ 2 % മാത്രമാണ് ഒരു ദിവസം ബാറ്ററിയുടെ സ്വാഭാവിക ചാർജിങ്ങ് നഷ്ടം സംഭവിക്കുന്നത്. തന്മൂലം ട്രാഫിക്കിൽ മണിക്കൂറുകൾ വാഹനം കിടക്കേണ്ടി വന്നാലും വൈദ്യുതി നഷ്ടം സംഭവിക്കുന്നില്ല. 

ബ്ലൂ എൻവി, സിൽവർ ആരോ, എയ്ഞ്ചൽ വൈറ്റ്, പാഷൻ യെല്ലോ, മിഡ്‌നൈറ്റ് ബ്ലാക്ക്, ചെറി റെഡ് എന്നീ ആറു നിറങ്ങളിൽ രെവ ലഭ്യമാണ്. ദിവസം 45 കിലോമീറ്റർ ദൂരം സഞ്ചരിക്കുന്നവർക്ക് ഈ വാഹനം വളരെ ചെലവു കുറഞ്ഞതാണ്. 3.9 ലക്ഷം ആണ് വാഹനത്തിന്റെ പ്രാരംഭവില.


</doc>
<doc id="146603" url="https://ml.wikipedia.org/wiki?curid=146603" title="ദാരിയോ ഫോ">
ദാരിയോ ഫോ

1997 ലെ സാഹിത്യ നോബൽ സമ്മാനം നേടിയ ഇറ്റാലിയൻ നാടകകൃത്തും, നടനും, സംവിധായകനുമാണ് ദാരിയോ ഫോ. ഇറ്റലിയിലെ സാൻ ഗിയാനോയിൽ ജനിച്ചു.(ജ:24 മാർച്ച് 1926 – 13 ഒക്ടോ: 2016) റേഡിയോയിലും ടെലിവിഷനിലും ജോലിനോക്കിയ ശേഷം 1959 ൽ ഭാര്യ ഫ്രാങ്ക റാമേയോടു ചേർന്ന് നാടക കമ്പനി ആരംഭിച്ചു. സമൂഹത്തിലെ താഴേത്തട്ടിലുള്ളവരുടെ ഉന്നതി ലക്ഷ്യമാക്കി ലോകപ്രശസ്തങ്ങളായ നിരവധി നാടകങ്ങൾ അവതരിപ്പിച്ചു. ഗൂഢഹാസ്യവും ആക്ഷേപഹാസ്യവും ഒരു പോലെ സമന്വയിപ്പിച്ച് അനീതിക്കെതിരെ ശബ്ദമുയർത്തുന്ന നിരവധി നാടകങ്ങൾ രചിച്ചു. വലതുപക്ഷ തീവ്രവാദികൾ നടത്തുന്ന ബോംബാക്രമണത്തിന്റെ പശ്ചാത്തലത്തിൽ രചിച്ച ആക്‌സിഡന്റൽ ഡെത്ത് ഒഫ് ആൻ അനാർക്കിസ്റ്റ് പ്രധാനകൃതിയാണ് "വീ കാണ്ട് പേ", "വീ വോണ്ട് പേ", "ഫീമെയിൽ പാർട്ട്‌സ്" ഇവയാണ് പ്രശസ്തങ്ങളായ കൃതികൾ. നിശിതമായ ജീവിത വിമർശനമാണ് ദാരിയോയുടെ കല. പാരമ്പര്യത്തിൽ നിന്നും പഴമയിൽ നിന്നും ഊർജ്ജം ഉൾക്കൊള്ളുന്നത് അദ്ദേഹത്തിന്റെ കലാതന്ത്രത്തിന്റെ പ്രത്യേകതയാണ്. ഭാര്യയോടു ചേർന്ന് സ്ത്രീകളുടെ പ്രശ്‌നങ്ങൾ സംബന്ധിച്ച കൃതികൾ അടുത്ത കാലത്ത് രചിച്ചു തുടങ്ങി.


</doc>
<doc id="146605" url="https://ml.wikipedia.org/wiki?curid=146605" title="കോളനിവാഴ്ച">
കോളനിവാഴ്ച

സാമൂഹികപരമായും സാമ്പത്തികപരമായും രാഷ്ട്രീയപരമായും ഒരു കോളനിയെ കോളനിവത്കരിച്ച ശക്തികൾ ആധിപത്യം പുലർത്തുന്ന ഒരു സ്ഥിതിവിശേഷമാണ് കോളനിവാഴ്ച(Colonialism) എന്ന പദം അർത്ഥമാക്കുന്നത്. പതിനഞ്ചാം നൂറ്റാണ്ട് മുതൽ ഇരുപതാം നൂറ്റാണ്ട് വരെ യൂറോപ്യൻ ശക്തികൾ ലോകത്തിന്റെ വിവിധ ഭാഗങ്ങളിലായി കോളനികൾ സ്ഥാപിച്ച കാലഘട്ടത്തെ വിശേഷിപ്പിക്കാനാണ് പ്രധാനമായും 'കോളനിവാഴ്ച്' എന്ന പദം ഉപയോഗിക്കുന്നത്. 

കോളനിവാഴ്ചയും സാമ്രാജ്യത്വവും പണമാണ്‌ ഏകധനം എന്ന പഴയ സിദ്ധാന്തവുമായി ബന്ധപ്പെട്ടു കിടക്കുന്നു.

കോളനിവാഴ്ച(colonial stage) എന്ന് വിളിക്കപെടാവുന്ന സംഭവങ്ങൾക്ക് ഒരു നീണ്ട ചരിത്രമുണ്ട്. ചരിത്രാതീതകാലത്ത് ഈജിപ്തുകാരും റോമാക്കാരും ഗ്രീക്കുകാരും കോളനികൾ സ്ഥാപിച്ചിരുന്നു. 'കൃഷിസ്ഥലം' എന്നു അർഥം വരുന്ന കൊളോണിയ എന്ന ലത്തീൻ പദത്തിൽ നിന്നാണ് കോളനി എന്ന പദം ഉണ്ടായത്. 11-18 നൂറ്റാണ്ടുകളിൽ വിയറ്റ്നാമുകാർ തങ്ങളുടെ രാജ്യത്തിന്റെ തെക്കോട്ടുള്ള പ്രദേശങ്ങളിൽ സൈനിക കോളനികൾ സ്ഥാപിച്ചിരുന്നു. 

ആധുനിക കാലത്ത് കോളനിവത്കരണം തുടങ്ങുന്നത് സ്പെയിനും പോർച്ചുഗലും കടൽ കടന്ന് പുതിയ പ്രദേശങ്ങൾ കണ്ടെത്തി ഈ പ്രദേശങ്ങളിൽ വാണിജ്യകേന്ദ്രങ്ങൾ സ്ഥാപിച്ചതോടുകൂടിയാണ്. 17ആം നൂറ്റാണ്ട് സുര്യനസ്തമിക്കാത്ത ബ്രിട്ടീഷ് സാമ്രാജ്യത്തിന്റെയും ഫ്രഞ്ച് കോളനിവാഴ്ചയുടെയും ഡച്ച് സാമ്രാജ്യത്തിന്റെയും സ്ഥാപനത്തിന് സാക്ഷ്യം വഹിച്ചു. സ്വീഡന്റെയും ഡെന്മാർക്കിന്റെയും ചുരുക്കം ചില കോളനികളും ഈ നൂറ്റാണ്ടിൽ സ്ഥാപിതമായി.

18ആം നൂറ്റാണ്ടിലും 19ആം നൂറ്റാണ്ടിലും കോളനിവത്കരണത്തിന്റെ പ്രചാരണം ഗണ്യമായി കുറഞ്ഞു. ഇതിനു കാരണം അമേരിക്കൻ വിപ്ലവവും ലാറ്റീൻ അമേരിക്കയിലെ സ്വാതന്ത്ര്യത്തിനായുള്ള യുദ്ധങ്ങളുമാണ്. എങ്കിലും ഇതിനു ശേഷം സാമ്രാജ്യങ്ങൾ സ്ഥാപിക്കപ്പെട്ടു. ജർമ്മൻ സാമ്രാജ്യവും ബെൽജിയൻ സാമ്രാജ്യവും ഇതിന് ഉദാഹരണങ്ങളാണ്. 19ആം നൂറ്റാണ്ടിന്റെ അവസാനത്തോടെ ആഫ്രിക്കയ്ക്ക് വേണ്ടി വിവിധ യൂറോപ്യൻ ശക്തികൾ യുദ്ധം ചെയ്യാൻ തുടങ്ങി.

റഷ്യൻ സാമ്രാജ്യവും ഒട്ടോമാൻ സാമ്രാജ്യവും ഓസ്ട്രിയൻ സാമ്രാജ്യവും ഈ കാലഘട്ടത്തിലെ ശക്തികളായിരുന്നുവെങ്കിലും കടൽ കടന്ന് അകലെയുള്ള പ്രദേശങ്ങളിൽ ആധിപത്യം സ്ഥാപിക്കുന്നതിന് പകരം സമീപപ്രദേശങ്ങളെ കീഴടക്കി സാമ്രാജ്യം സ്ഥാപിക്കാനാണ് ശ്രമിച്ചത്. ജപ്പാൻ യൂറോപ്പ്യൻ രാജ്യങ്ങളുടെ മാതൃക പിന്തുടർന്നു സാമ്രാജ്യം സ്ഥാപിച്ചു. സ്പാനിഷ്-അമേരിക്ക യുദ്ധത്തിന് ശേഷം അമേരിക്കയും കോളനികൾ സ്ഥാപിച്ചു, അതോടെ അമേരിക്കൻ സാമ്രാജ്യം എന്ന പദം നിലവിൽ വന്നു.



</doc>
<doc id="146609" url="https://ml.wikipedia.org/wiki?curid=146609" title="കാലാപാനി (ചലച്ചിത്രം)">
കാലാപാനി (ചലച്ചിത്രം)

പ്രിയദർശന്റെ സംവിധാനത്തിൽ മോഹൻലാൽ നായകനായി 1996 - ൽ പുറത്തിറങ്ങിയ മലയാളചലച്ചിത്രമാണ് കാലാപാനി. പ്രഭു, അം‌രീഷ് പുരി, ശ്രീനിവാസൻ, തബ്ബു, നെടുമുടിവേണു എന്നിവർ മറ്റു പ്രധാന കഥാപാത്രങ്ങളെ അവതരിപ്പിച്ചു. ഇന്ത്യയിലെ ബ്രിട്ടീഷ് ഭരണകാലത്ത് ആൻഡമാൻ നിക്കോബാർ ദ്വീപുകളിലെ കാലാപാനി എന്ന സെല്ലുലാർ ജയിലിൽ നടക്കുന്ന കഥയാണ് ഈ ചലച്ചിത്രത്തിൽ ആവിഷ്കരിക്കുന്നത്. മോഹൻലാലിന്റെ തന്നെ നിർമ്മാണ കമ്പനിയായ പ്രണവ് ആർട്സാണ് ഈ ചിത്രം നിർമ്മിച്ചത്. 3 ദേശീയപുരസ്കാരങ്ങളും, 6 കേരളാ സംസ്ഥാന പുരസ്കാരങ്ങളും ഈ ചിത്രം സ്വന്തമാക്കി. മലയാളത്തിലെ ആദ്യ "ഡോൾബി സ്ടീരിയോ" ചിത്രമാണിത്.



ഈ സിനിമയിലെ ചില കാര്യങ്ങൾ ചരിത്ര വസ്തുതകളെ വളച്ചൊടിക്കുന്നു. ആൻഡമാൻ ജയിലിൽ നിന്ന് ബ്രിട്ടീഷ് സാമ്രാജ്യത്തിന്റെ സേവകനായികഴിഞ്ഞു കൊള്ളാം എന്ന് മാപ്പെഴുതിക്കൊടുത്ത് രക്ഷപ്പെട്ട സവർക്കരെ ഇതിൽ സ്വതന്ത്ര സമര നേതാവായാണ് ചിത്രീകരിക്കുന്നത്. ബലാൽസംഘ കേസിൽ ജയിലിൽ എത്തിയ മലപ്പുറം ഭാഷ സംസാരിക്കുന്ന മൂസ എന്ന ഒറ്റുകാരനായ കഥാപാത്രത്തെ പറ്റിയും വിവാദമുണ്ട്.. ആൻഡമാൻ ജയിലിൽ എത്തിയ മലബാർ മുസ്ലിംഗൾ എല്ലാം ബ്രിട്ടീഷ് പട്ടാളത്തോട് മലബാർ കലാപത്തിൽ ഏറ്റുമുട്ടിയവരാന്. അതിനാൽ മലബാറിലെ പോരാളികളെ കരുതിക്കൂട്ടി താമസ്ക്കരിക്കാനുള്ള ശ്രമമാണ് മൂസ എന്ന മലപ്പുറം ഭാഷ സംസാരിക്കുന്ന കഥാപാത്രത്തെ കാണിക്കുക വഴി ചെയ്തത് എന്നായിരുന്നു പ്രസ്തുത വിവാദം. എന്നാൽ തന്റെ യഥാർത്ഥ പേര് കണാരൻ എന്നാണെന്ന് മൂസ തുറന്നു പറയുന്നുമുണ്ട്.


</doc>
<doc id="146642" url="https://ml.wikipedia.org/wiki?curid=146642" title="ആൽബർട്ട് നമാത്ത്ജീര">
ആൽബർട്ട് നമാത്ത്ജീര

ഓസ്ട്രേലിയായിലെ അരാന്റെ ആദിഗോത്രത്തിൽപ്പെട്ട ചിത്രകാരനാണ് ആൽബർട്ട് നമാത്ത്ജീര (28 ജൂലൈ 1902 – 8 ഓഗസ്റ്റ് 1959) (യഥാർഥ നാമധേയം: എലിയ)

1902 ജൂലൈ 28-ന് ആലിസ് സ്പ്രിങ്ങിനടുത്ത ഹെർമാൻ ബർഗിൽ ജനിച്ചു. 1905-ൽ ഇദ്ദേഹത്തിന്റെ കുടുംബം ക്രിസ്തുമതം സ്വീകരിച്ചതോടെ എലിയ എന്ന പേര് ആൽബർട്ട് എന്നാക്കി മാറ്റി. രണ്ടായിരത്തോളം രചനകൾ നിർവഹിച്ചിട്ടുള്ള ബാറ്റർബീ എന്ന ചിത്രകാരനായിരുന്നു ഇദ്ദേഹത്തിന്റെ ഗുരുനാഥനൻ. മധ്യ ഓസ്ട്രേലിയയുടെ പ്രകൃതി സൗന്ദര്യത്തെ ആസ്പദമാക്കി വരച്ച ജലച്ചായചിത്രങ്ങളാണ് ആൽബർട്ടിനെ പ്രശസ്തനാക്കിയത്. സെൻട്രൽ ആസ്റ്റ്രേലിയൻ ലാൻഡ്സ്കേപ്പ് (1936), ആജന്റ്സി വാട്ടർ ഹോൾ (1937), റെഡ് ബ്ളഫ് (1938), സെൻട്രൽ ആസ്റ്റ്രേലിയൻ ഗോർഗ് (1940) തുടങ്ങിയവയാണ് ഇദ്ദേഹത്തിന്റെ ആദ്യകാല രചനകൾ. 

1938-ൽ ഇദ്ദേഹത്തിന്റെ ആദ്യ ചിത്രപ്രദർശനം മെൽബണിലെ ഫൈൻ ആർട്സ് സൊസൈറ്റിയിൽ നടന്നു. ഇദ്ദേഹത്തിന്റെ ആദ്യനാല്പത് ചിത്രങ്ങളുടെ പ്രദർശനമായിരുന്നു അത്. പിന്നീട് സിഡ്നിയിലും അഡലൈഡിലും ഇദ്ദേഹത്തിന്റെ ചിത്രപ്രദർശനങ്ങൾ സംഘടിപ്പിക്കുകയുണ്ടായി. ഇക്കാലയളവിനിടയിൽ ആൽബർട്ടിനെ നിരവധി അംഗീകാരങ്ങളും പുരസ്കാരങ്ങളും തേടിയെത്തി. 1953-ൽ എലിസബത്ത് രാജ്ഞിയുടെ കൊറോണേഷൻ മെഡൽ നല്കി ഇദ്ദേഹത്തെ ആദരിച്ചു. 1950-ൽ വില്യം ഡാർഗിയുടെ ചിത്രത്തിന് ഇദ്ദേഹത്തിന് ആർക്കിബാൽഡ് പ്രൈസ് ലഭിച്ചു. 1955-ൽ ന്യൂസൌത്ത് വെയിൽസിലെ റോയൽ ആർട്ട് സൊസൈറ്റി വിശിഷ്ടാംഗത്വം നല്കി. നിരവധി വിവാദങ്ങളിലും പ്രതിസന്ധികളിലും ഇദ്ദേഹം അകപ്പെട്ടിട്ടുണ്ട്. നീണ്ട നിയമപോരാട്ടത്തിനൊടുവിൽ, 1957-ൽ മാത്രമാണ് ഇദ്ദേഹത്തിന് ഓസ്ട്രേലിയൻ പൗരത്വം ലഭിച്ചത്. അക്കാലത്ത് അരാന്റെ വിഭാഗത്തിൽപ്പെട്ടയാളുകൾക്ക് പൗരത്വം ലഭിച്ചിരുന്നില്ല. ഓസ്ട്രേലിയയിലെ മിക്ക ആർട്ട് ഗ്യാലറികളിലും ഇദ്ദേഹത്തിന്റെ ചിത്രങ്ങൾ പ്രദർശിപ്പിച്ചിട്ടുണ്ട്. ഇദ്ദേഹത്തെക്കുറിച്ച് മൂന്നു ചലച്ചിത്രങ്ങളും ഇറങ്ങിയിട്ടുണ്ട്. 1959 ഓഗസ്റ്റ് 8-ന് ആലീസ് സ്പ്രിങ്ങിൽവച്ച് ന്യുമോണിയ ബാധിച്ച് അന്തരിച്ചു. 




</doc>
<doc id="146653" url="https://ml.wikipedia.org/wiki?curid=146653" title="കാമറൂൺ ഫ്യൂഷൻ ക്യാമറ">
കാമറൂൺ ഫ്യൂഷൻ ക്യാമറ

ഹോളിവുഡ് ചലച്ചിത്ര സംവിധായകനായ ജെയിംസ് കാമറോൺ വികസിപ്പിച്ചെടുത്ത 3ഡി ക്യാമറ സിസ്റ്റമാണ്‌ ഫ്യൂഷൻ ക്യാമറാ സിസ്റ്റം. നേരത്തേ ഫിലിം ക്യാമറ ഉപയോഗിക്കുമ്പോൾ രണ്ടുക്യാമറകൾ സമാന്തരമായി അഭിമുഖമായി വയ്ക്കുകയും അവയുടെ മദ്ധ്യഭാഗത്തായി 45 ഡിഗ്രി ചരിച്ചുവച്ചിരിക്കുന്ന രണ്ട് കാണ്ണടികളിൽ തട്ടിവരുന്ന പ്രതിഫലനം ഷൂട്ട് ചെയ്യുകയുമായിരുന്നു. ഡിജിറ്റൽ ക്യാമറ വന്നതോടെ അതുപയോഗിച്ച് കാമറോൺ പുതിയൊരു 3ഡി റിഗ് രൂപപ്പെടുത്തി. ഒരു ക്യാമറ സമാന്തരമായും അടുത്ത ക്യാമറ ലംബമായി മുകളിൽ നിന്ന് തഴേക്കോ താഴെനിന്ന് മുകളിലേക്കോ ഘടിപ്പിച്ച് 3ഡി റിഗ് ഉണ്ടാക്കുകയായിരുന്നു. ഒരു ബീം സ്പ്ലിറ്റർ ഉപയോഗിച്ച് രണ്ട് ക്യാമറകളിലേക്കും ഇമേജുകൾ പതിപ്പിക്കുകയും അങ്ങനെ 3ഡി ഷൂട്ട് സാധ്യമാകുകയും ചെയ്തു. പഴയ രീതിയിലുള്ള റിഗിനെ അപേക്ഷിച്ച് ഫ്യൂഷൻ ക്യാമറാ സിസ്റ്റം കൈകാര്യം ചെയ്യാൻ കൂടുതൽ എളുപ്പമായി. 


</doc>
<doc id="146659" url="https://ml.wikipedia.org/wiki?curid=146659" title="അടിയന്തിരം കെട്ടൽ">
അടിയന്തിരം കെട്ടൽ

തിരുവിതാംകൂർ-കൊച്ചി സംസ്ഥാനങ്ങളിൽ പ്രവർത്തിച്ചിരുന്ന അഞ്ചൽ ഡിപ്പാർട്ടുമെന്റിൽനിന്നും ചില പ്രത്യേക എഴുത്തുകൾ മേൽവിലാസക്കാരന് വേഗം എത്തിച്ചുകൊടുക്കുന്നതിന് സ്വീകരിച്ചിരുന്ന ഒരു നടപടിയാണ് അടിയന്തരം കെട്ടൽ. ഈ സമ്പ്രദായത്തിന് "ഒറ്റയ്ക്കടിയന്തിരംകെട്ടൽ" എന്നാണ് സാധാരണ പറഞ്ഞുവന്നിരുന്നത്. ഇപ്രകാരം അടിയന്തരമായി അയയ്ക്കേണ്ട സന്ദേശങ്ങൾ സാധാരണയായി എഴുത്തുപെട്ടികളിൽ നിക്ഷേപിക്കാതെ അഞ്ചൽമാസ്റ്ററുടെ പക്കൽ ഏല്പിച്ച് രസീത് വാങ്ങുകയും മാസ്റ്റർ ഉടൻതന്നെ പ്രസ്തുത കത്ത് മേൽവിലാസക്കാരന് കൊടുക്കുന്നതിനായി പ്രത്യേകം ഒരു ജോലിക്കാരനെ (messenger) നിയോഗിക്കുകയും അയാൾ എത്രയും വേഗത്തിൽ മേൽവിലാസക്കാരന് അത് എത്തിച്ചുകൊടുക്കുകയുമായിരുന്നു പതിവ്. ഇതിന് പ്രത്യേകഫീസും ചുമത്തിയിരുന്നു. സംസ്ഥാനത്തിനകത്തുള്ള ഏതുഭാഗത്തും ഇപ്രകാരമുള്ള എഴുത്തുകൾ എത്തിക്കുന്നതിനുള്ള സജ്ജീകരണങ്ങൾ അഞ്ചലാഫീസുകൾ വഴി ചെയ്തിരുന്നു.

അഞ്ചൽ ഡിപ്പാർട്ടുമെന്റിന്റെ പ്രവർത്തനങ്ങൾ ഇപ്പോൾ പോസ്റ്റൽ ഡിപ്പാർട്ടുമെന്റിൽ ലയിപ്പിച്ചിരിക്കുകയാണ്. വാഹനങ്ങൾ ഉപയോഗപ്പെടുത്തിയും, കമ്പി, ഫോൺ മുതലായ മാർഗങ്ങൾ ഉപയോഗിച്ചും സന്ദേശങ്ങൾ അയയ്ക്കുവാനുള്ള സൗകര്യങ്ങൾ വർധിച്ചതോടുകൂടി അടിയന്തരം കെട്ടലിന്റെ ആവശ്യം ഇല്ലാതായിതീർന്നിരിക്കുകയാണ്; എങ്കിലും മേൽവിലാസക്കാരന് എത്രയും വേഗം കത്തുകൾ എത്തിച്ചുകൊടുക്കുന്നതിന് "എക്സ്പ്രസ് ഡെലിവറി" (Express Delivery), "സ്പീഡ് പോസ്റ്റ്" (Speed Post) മുതലായ സംവിധാനങ്ങൾ കമ്പിത്തപാൽ വകുപ്പിൽ നിലവിലുണ്ട്.


</doc>
<doc id="146660" url="https://ml.wikipedia.org/wiki?curid=146660" title="അരിയല്ലൂർ">
അരിയല്ലൂർ

മലപ്പുറം ജില്ലയിലെ ഒരു വില്ലേജ് ആയ അരിയല്ലൂർ സ്ഥിതി ചെയ്യുന്നത് വള്ളിക്കുന്ന് പഞ്ചായത്തിലാണ്.ശാന്തമായ ഒരു ഗ്രാമപ്രദേശമായ ഇവിടെയാണ് കൊടക്കാട് ,നരിക്കുറ്റിപ്പാടം തുടങ്ങിയ സ്ഥലങ്ങൾ സ്ഥിതി ചെയ്യുന്നത്

വള്ളിക്കുന്ന് റെയിൽവെ സ്റ്റേഷൻ സ്ഥിതി ചെയ്യുന്നത് അരിയല്ലൂരിലാണ്. മാധവാനന്ദവിലാസം ഹയർ സെക്കന്ററി സ്കൂൾ,ജി.യു.പി സ്കൂൾ ഇവിടെയള്ള പ്രധാന വിദ്യാലയങ്ങൾ ആണ്.4 കിലോമീറ്റർ തീരപ്രദേശമുള്ള ഇവിടെയാണ് മുതിയംകടലാമ സങ്കേതം സ്ഥിതി ചെയ്യുന്നത്


</doc>
<doc id="146661" url="https://ml.wikipedia.org/wiki?curid=146661" title="അടിയായ്മ">
അടിയായ്മ

ഒരാൾ, ഏതെങ്കിലും നാടുവാഴിയുടെയോ ജൻമിയുടെയോ ഭൂമിയിൽ താമസിച്ച് പണിചെയ്ത് ജീവസന്ധാരണം നടത്തുകയും, പകരം യജമാനന് പലതരത്തിലുള്ള ഭോഗങ്ങളും സേവനങ്ങളും നല്കി അതിനുള്ള അവകാശം നിലനിർത്തുകയും ചെയ്യുന്ന സമ്പ്രദായമാണ് അടിയായ്മ. ഈ സമ്പ്രദായം മിക്കരാജ്യങ്ങളിലും നിലനിന്നിരുന്നു. ചരിത്രപരമായ കാരണങ്ങൾ കൊണ്ട് ഓരോ രാജ്യത്തിലും ഇതിന്റെ ഉദ്ഭവവും വ്യവസ്ഥകളും വ്യത്യസ്തങ്ങളായിരുന്നു എന്നുമാത്രം. കൃഷിയോടും ഭൂമിയോടും ബന്ധപ്പെട്ടതായതുകൊണ്ടും, കാർഷികസമ്പദ്ഘടന മിക്കവാറും എല്ലാരാജ്യങ്ങളിലും അനേകശതാബ്ദങ്ങൾ നിലനിന്നിരുന്നതുകൊണ്ടും അടിയായ്മ പല രാജ്യങ്ങളിലും ദീർഘകാലം തുടരാൻ ഇടയായി.

ആക്രമണങ്ങളിൽ തോല്പിക്കപ്പെട്ടവരാണ് കാലക്രമത്തിൽ പല രാജ്യങ്ങളിലും അടിയാൻമാരായിത്തീർന്നത്. ആര്യൻമാർ ഗ്രീസ് പിടിച്ചടക്കിയപ്പോൾ പരാജിതരെ പൂർണമായി നശിപ്പിക്കുന്നതിനുപകരം അടിയാൻമാരാക്കുകയാണുണ്ടായത്. ഭരണകാര്യങ്ങളിലും, സൈനികപ്രവർത്തനങ്ങളിലും മാത്രം ഏർപ്പെട്ടിരുന്ന സ്പാർട്ടയിലെ കുബേരകുടുംബങ്ങളുടെയും സാധാരണ പൗരൻമാരുടെയും ഭൂമി അടിയാൻമാരാണ് കൃഷി ചെയ്തിരുന്നത്.

റോംറോമിൽ മറ്റൊരുവിധത്തിലും അടിയായ്മ വളർന്നുവന്നു. റോമൻ റിപ്പബ്ളിക്കിന്റെ ആദ്യ ശതാബ്ദങ്ങളിൽ റോമൻപൗരൻമാർ തന്നെയാണ് ഭൂമി കൃഷിചെയ്തിരുന്നത്. റോം വിദേശരാജ്യങ്ങളെ ആക്രമിച്ചു കീഴ്പ്പെടുത്താനാരംഭിച്ചതോടെ ഇവരിൽ ഒരു നല്ലവിഭാഗത്തിന് യോദ്ധാക്കളായി വിദേശങ്ങളിൽ പോകേണ്ടിവന്നു. അപ്പോൾ ഇവരുടെ ഭൂമി വാങ്ങിയ ധനികൻമാർ അവരുടെ വിസ്തൃതമായ കൃഷി സ്ഥലങ്ങൾ അടിമകളെക്കൊണ്ട് കൃഷിചെയ്യിച്ചു. കാലാന്തരത്തിൽ അടിമകൾക്ക് ദൗർലഭ്യമുണ്ടാകുകയും, കിട്ടാവുന്ന അടിമകളുടെ വില ക്രമാധികം വർധിക്കുകയും ചെയ്തു. തത്ഫലമായി കുബേരൻമാർ അടിമകളെക്കൊണ്ട് കൃഷിചെയ്യിക്കുന്ന സമ്പ്രദായം ക്രമേണ ഉപേക്ഷിച്ചു. പകരം, വസ്തുവിൽ താമസിച്ച് കൃഷിചെയ്യാൻ നിർധനരായ പൌരൻമാരെ അനുവദിക്കുകയും, പ്രതിഫലമായി അവരിൽനിന്ന് നികുതിയും സേവനങ്ങളും നേടുകയും ചെയ്തു. ഇവരാണ് സാമ്രാജ്യകാലത്ത് അടിയാൻമാരായിത്തീർന്നത്. അടിയാന്റെ സ്ഥിതി അടിമയുടേതിനെക്കാൾ ഭേദമാണ്. അടിയാനെ യഥേഷ്ടം വില്ക്കാനും വാങ്ങാനുമുള്ള അധികാരം നാടുവാഴിക്കോ ജൻമിക്കോ ഇല്ല. എന്നാൽ അടിയാനുമായി ബന്ധപ്പെട്ട ഭൂമിയോടൊത്ത് അയാളെ കൈമാറ്റം ചെയ്യാം. കൃഷിചെയ്യാനുള്ള അവകാശത്തിനുപുറമേ ശത്രുക്കളിൽ നിന്നുള്ള സംരക്ഷണവും അടിയാന് യജമാനനിൽ നിന്നു ലഭിക്കുന്നു. പകരം പണമോ സാധനങ്ങളോ അധ്വാനമോ നല്കാൻ അടിയാൻ ബാധ്യസ്ഥനാണ്.

അടിയാന്റെ അവകാശങ്ങളും കടമകളും ഓരോ രാജ്യത്തും ഓരോ തരത്തിലായിരുന്നു. 11-ഉം 12-ഉം ശതകങ്ങളിൽ യൂറോപ്പിൽ പൊതുവിലും, ഇംഗ്ലണ്ടിലും ഫ്രാൻസിലും പ്രത്യേകിച്ചും നിലവിലിരുന്ന വ്യവസ്ഥകളിൽ പ്രധാനപ്പെട്ടവ താഴെ കൊടുക്കുന്നു:


റോമാസാമ്രാജ്യത്തിന്റെ തകർച്ചയോടുകൂടി ഓരോ പ്രദേശത്തെയും ധനികരും ശക്തരുമായ ആളുകൾ അതതു പ്രദേശങ്ങളിലെ നാടുവാഴികളായിത്തീർന്നു. നിയമസമാധാനങ്ങൾ പാലിക്കാൻ ശക്തമായ ഒരു കേന്ദ്രഭരണകൂടം ഇല്ലാതിരുന്നതുമൂലം സമാധാനജീവിതത്തിനും, അന്യരുടെ ആക്രമണത്തിൽ നിന്നുള്ള രക്ഷയ്ക്കും വേണ്ടി കൃഷിക്കാർ പ്രഭുക്കൻമാരുടെ അടിയാൻമാരായി കഴിയേണ്ടിവന്നു. ഇങ്ങനെയാണ് മധ്യയുഗങ്ങളിൽ യൂറോപ്പിൽ ഫ്യൂഡൽ സമ്പ്രദായം നിലവിൽ വന്നത്.

റഷ്യയിലെ സ്ഥിതി ഇതിൽനിന്ന് വിഭിന്നമായിരുന്നു. ഇവിടെ സ്വതന്ത്രരായ കർഷകരാണ് അടിയാൻമാരായിത്തീർന്നത്. കേന്ദ്രഭരണത്തിന്റെയും, വൈദികസ്ഥാപനങ്ങളുടെയും, പ്രഭുക്കൻമാരുടെയും ശക്തി വർധിച്ചതോടെ കർഷകരുടെ സ്ഥിതി മോശമായി. ഓരോ പ്രഭുവിന്റെ കീഴിലായിത്തീർന്ന കർഷകർ അവരവരുടെ ഭൂമിയുടെ ഉടമസ്ഥൻമാരായിത്തന്നെ കരുതപ്പെട്ടിരുന്നു; എങ്കിലും അവർ പ്രഭുവിനു കരം നല്കേണ്ടിയിരുന്നു. കുടിശ്ശിക തീർ ‍ത്തെങ്കിലേ ഒരു പ്രഭുവിന്റെ കീഴിലുള്ള വസ്തുവിൽനിന്നും മറ്റൊരിടത്തേക്ക് ഒഴിഞ്ഞുപോകാവൂ എന്ന സ്ഥിതിയുണ്ടായി. ഇതോടൊപ്പം സർക്കാർ നികുതി വർധിപ്പിക്കുകയും അതു നിർബന്ധമായി പിരിച്ചെടുക്കുന്നതിനുള്ള സൗകര്യത്തിനുവേണ്ടി, കർഷകർ ഭൂമി വിട്ടുപോകാൻ പാടില്ലെന്ന നിയമം നടപ്പിലാക്കുകയും ചെയ്തു. പീറ്റർ ചക്രവർത്തിയുടെ കാലമായപ്പോഴേക്കും അടിയാൻമാരുടെ സ്ഥിതി അടിമകളുടേതിന് തുല്യമായിത്തീർന്നു. ഈ ദുഃസ്ഥിതി 19-ആം ശതകംവരെ തുടർന്നു. ഇതിനിടയിൽ ഇവരെ സാമ്പത്തികാടിമത്തത്തിൽനിന്നും മോചിപ്പിക്കുവാനുള്ള ശ്രമങ്ങൾ ആരംഭിച്ചു കഴിഞ്ഞിരുന്നു. ഇത് ഫലപ്രാപ്തിയിൽ എത്തിയത് 1861-ലെ "വിമോചനനിയമ"ത്തോടുകൂടിയാണ്. ഇതനുസരിച്ച് ഒന്നരക്കോടിയോളം കർഷകർക്ക് അവരുടെ കൃഷിഭൂമിയുടെ നിശ്ചിതാനുപാതികമായ ഒരു ഭാഗം സ്വന്തമായി ലഭിച്ചു.

ഇന്ത്യയിൽ അടിയായ്മ സമ്പ്രദായം ആരംഭിച്ചത് ആര്യൻമാരുടെ ആക്രമണത്തോടും, ചാതുർവർണ്യത്തിന്റെ ഉദ്ഭവത്തോടും ബന്ധപ്പെട്ടുകൊണ്ടാണ്. മറ്റു രാജ്യങ്ങളിൽ അടിയാനുണ്ടായിരുന്ന സ്ഥിതിയാണ് ഇന്ത്യയിൽ ശൂദ്രർക്കുണ്ടായിരുന്നത്. കാലക്രമത്തിൽ ശൂദ്രരുടെയിടയിലും പല ഉപജാതികളും ഉണ്ടായി. എങ്കിലും അടിയാൻമാർ ഇവരിൽപ്പെട്ട കീഴ്ജാതിക്കാരും, അസ്പൃശ്യരുമൊക്കെത്തന്നെയായിരുന്നു. മറ്റു രാജ്യങ്ങളിലെ അടിയാൻമാരെ അപേക്ഷിച്ച് ജാതിജന്യമായ പരാധീനതകൾ കൂടി ഇന്ത്യയിലെ അടിയാൻമാർക്കുണ്ടായിരുന്നു. അടുത്തകാലത്തുമാത്രമാണ് ഇവരുടെ നില മെച്ചപ്പെട്ടുതുടങ്ങിയത്.

യൂറോപ്യൻ രാജ്യങ്ങളിൽ നിലനിന്നിരുന്ന അടിയായ്മ അതേരീതിയിൽ കേരളത്തിലുണ്ടായിരുന്നില്ല. ഏതാണ്ട് അതുപോലുള്ള ഒരു കുടിയായ്മസമ്പ്രദായം കേരളത്തിൽ നിലനിന്നിരുന്നു. കുടിയാൻമാരിൽനിന്നും, അടിമകളിൽ നിന്നുമായി അടിയായ്മകൊണ്ടു ലഭിക്കേണ്ട സാമ്പത്തികവും സാമൂഹികവുമായ പ്രയോജനങ്ങൾ ജൻമിമാർക്കു ലഭിച്ചിരുന്നു. കേവലം ആചാരപരമായ ഒരുതരം അടിയായ്മയും കേരളത്തിൽ നിലനിന്നിരുന്നു. ശൂദ്രർ മുതലായ കീഴ്ജാതിക്കാർ ജൻമിമാരായ നമ്പൂതിരിമാർക്ക് കാഴ്ചകൾവച്ച് അടിയായ്മ സ്വീകരിക്കുകയായിരുന്നു ഈ സമ്പ്രദായം.


</doc>
<doc id="146663" url="https://ml.wikipedia.org/wiki?curid=146663" title="ജിഗാമീറ്റർ">
ജിഗാമീറ്റർ

നീളത്തിനെ കുറിക്കാനുപയോഗിക്കുന്ന ഏകകമാണ് ഇത്. നൂറ് കോടി മീറ്ററാണ് ഒരു ജിഗാമീറ്റർ. ഇതിനെ കുറിക്കാനുപയോഗിക്കുന്ന ചിഹ്നം Gm ആണ് .

നക്ഷത്രങ്ങളിലേക്കും ഗ്രഹങ്ങളിലേക്കുമുള്ള ദൂരം അളക്കാൻ ഇത് ഉപയോഗിക്കുന്നു.


</doc>
<doc id="146666" url="https://ml.wikipedia.org/wiki?curid=146666" title="റെബേക്കാ ബ്ലാക്ക്">
റെബേക്കാ ബ്ലാക്ക്

ഒരു അമേരിക്കൻ ഗായികയാണു റിബെക്കാ ബ്ലാക്ക് (ജനനം ജൂൺ 21, 1997). വീഡിയോ വെബ്സൈറ്റായ യൂട്യൂബിൽ പ്രത്യക്ഷമായ "ഫ്രൈഡേ"എന്ന ഗാനത്തിലൂടെ ശ്രദ്ധേയയായി. ഇതുവരെ പുറത്തിറങ്ങിയിട്ടുള്ളതിൽ വെച്ച് ഏറ്റവും മോശം ഗാനം എന്ന് ചില ഗാന നിരൂപകർ വിലയിരുത്തിയ "ഫ്രൈഡേ" എന്ന ഗാനം അതിലൂടെ തന്നെ കുപ്രസിദ്ധി നേടി.



</doc>
<doc id="146668" url="https://ml.wikipedia.org/wiki?curid=146668" title="പൈക്കോമീറ്റർ">
പൈക്കോമീറ്റർ

നീളത്തിനെ കുറിക്കാനുപയോഗിക്കുന്ന ഏകകമാണ് ഇത്. ഒരു മീറ്ററിന്റെ ഒരുലക്ഷം കോടിയിലൊരു ഭാഗമാണ് (/) പൈക്കോമീറ്റർ. ഇതിനെ കുറിക്കാനുപയോഗിക്കുന്ന ചിഹ്നം pm ആണ് .


</doc>
<doc id="146696" url="https://ml.wikipedia.org/wiki?curid=146696" title="ഘെരാവോ">
ഘെരാവോ

ഒരു തരം സമരമുറയാണ് ഘെരാവോ . `ഘേർന' എന്ന ഹിന്ദി പദത്തിൽനിന്നാണ് ഉത്പത്തി. വളഞ്ഞു തടയുക, നിരോധിക്കുക എന്നെല്ലാമാണർഥം. അധികാരികളെ തടഞ്ഞ്, വളഞ്ഞുവച്ച് ഉടനെ തീരുമാനമെടുക്കാൻ ഈ സമരരൂപത്തിലൂടെ നിർബന്ധിക്കുന്നു. ഇന്ത്യയിലെ പല സ്ഥലങ്ങളിലും 1965 നുശേഷം ഈ സമരമുറ പ്രയോഗിക്കപ്പെടുകയുണ്ടായി . യൂറോപ്പിലും അമേരിക്കയിലും വളരെ മുൻപുതന്നെ ഈ രീതിയിലുള്ള സമരമുറ നടന്നിതുണ്ട് . ഘെരാവോ നടത്തിയാണ് ജോൺ രാജാവിനെക്കൊണ്ട് 1215 ൽ മാഗ്നാകാർട്ട മുദ്രവച്ചത്. ബഹുജനപിന്തുണയോടെ മാത്രമേ ഈ സമരമുറ സാധ്യമാകൂ. അധികാരികളുടെ ഫോൺബന്ധം വിച്ഛേദിക്കുക, മലമൂത്രവിസർജനം നടത്താൻ വിടാതിരിക്കുക, വെള്ളംപോലും നല്കാതിരിക്കുക തുടങ്ങിയവ സമരമുറയെ രൂക്ഷമാക്കാൻ ഉപയോഗിക്കുന്നു. ചിലപ്പോൾ ആവശ്യം സാധിച്ചുകിട്ടാനായി ഇത് മണിക്കൂറുകളോളം നീളാറണ്ട് . ഇന്ത്യൻ ക്രിമിനൽ നിയമപ്രകാരം ഇത് ശിക്ഷാർഹമാണ്.



</doc>
<doc id="146702" url="https://ml.wikipedia.org/wiki?curid=146702" title="വാസ്തുപുരുഷൻ">
വാസ്തുപുരുഷൻ

ദേവാലയമോ മനുഷ്യാലയമോ പണിയുന്ന സ്ഥലത്ത് നടത്തുന്ന സങ്കല്പമാണ് വാസ്തുപുരുഷൻ. ദേവാസുരന്മാർ യുദ്ധം ചെയ്യുമ്പോൾ അസുരകൾക്ക് പരാജയമുണ്ടാകുന്നത് കണ്ട ശുക്രാചാര്യൻ ഹോമം നടത്തുകയും ആ ഹോമാഗ്നിയിൽ ഒരു ഭയങ്കര രൂപൻ ജനിക്കുകയും ചെയ്യുന്നു. തനിക്ക് നേരാരുമില്ലെന്ന് അവൻ അഹങ്കരിച്ചപ്പോൾ മഹാദേവൻ കോപിച്ചു. അവൻ ഓടിയെങ്കിലും എവിടെയും നിൽക്കുവാൻ കഴിഞ്ഞില്ല. ഒടുവിൽ ശിവന്റെ പാദങ്ങളിൽത്തന്നെ വീണ് നമസ്കരിച്ചു. ശിവൻ സന്തുഷ്ടനായി അവന് `വാസ്തു' എന്ന് പേര് നൽകി, അവിടെത്തന്നെ കിടക്കുവാൻ കല്പിച്ചു. ബ്രഹ്മാദിദേവകൾ ശിവാജ്ഞയനുസരിച്ച് അവന്റെ ശരീരത്തിൽ സ്ഥിതിചെയ്തു. മഹേശ്വരന്റെ ആജ്ഞപ്രകാരം വാസ്തു ശാന്തനായി കിടന്നത് ചതുരശ്രാകാരമായിട്ടത്രെ. ഈശാനകോണിൽ ശിരസ്സും, നിരൃതികോണിൽ പാദങ്ങളും, അഗ്നി-വായുകോണുകളിൽ കൈകാൽമുട്ടുകളും, മാറിടത്തിൽ കൈത്തലങ്ങളും വച്ച് കമിഴ്ന്ന് നമസ്കരിച്ച വാസ്തുവെ ദേവന്മാർ എടുത്ത് മലർത്തിവച്ച് അതിനേ്മൽ സ്ഥിതിചെയ്തുവെന്നാണ് പുരാസങ്കല്പം. വാസ്തുവിന്റെ ശിരസ്സിൽ ഈശാനനും വലതുകണ്ണിൽ ദിതിയും ഇടതുകണ്ണിൽ പർജന്യനും നാഭിയിൽ ബ്രഹ്മാവും ഇങ്ങനെ അൻപത്തിമൂന്ന് മൂർത്തികൾ വാസ്തുപുരുഷശരീരത്തിൽ വാഴുന്നു. ഭവനനിർമ്മാണത്തോടനുബന്ധിച്ച് വാസ് തുബലിയും വാസ്തുപൂജയും നടത്താറു്. വാസ്തുപുരുഷനെയും, അതിൽ കുടികൊള്ളുന്ന ദേവതമാരെയും തൃപ്തിപ്പെടുത്താനുള്ള കർമങ്ങളാണവ. വാസ്തുപുരുഷനെ പൂജിക്കേവിധം വാസ്തുവിദ്യാശാസ്ത്രഗ്രന്ഥങ്ങളിൽ പ്രതിപാദിക്കുന്നു്. പള്ളിയറശാസ്ത്രം എന്ന പഴയൊരു പൂരക്കളിപ്പാട്ടിൽ വാസ്തുപുരുഷസങ്കല്പത്തെക്കുറിച്ച് ആഖ്യാനം ചെയ്യുന്നു.


</doc>
<doc id="146706" url="https://ml.wikipedia.org/wiki?curid=146706" title="അടിയന്തിരങ്ങൾ">
അടിയന്തിരങ്ങൾ

വേഗത്തിൽ നിർവഹിക്കേണ്ടകാര്യങ്ങൾ; മുടക്കാൻ പാടില്ലാത്ത കർമങ്ങൾ എന്നിങ്ങനെയാണു (നാമവിശേഷണങ്ങളായി) നിഘണ്ടുക്കളിൽ പ്രധാനമായും അർഥം നൽകപ്പെട്ടിട്ടുള്ളതെങ്കിലും സാധാരണ നാമരൂപത്തിൽ പ്രയോഗിക്കുമ്പോൾ "സദ്യവട്ടങ്ങളോടുകൂടിയ ഗാർഹികാഘോഷങ്ങൾ" എന്ന അർഥമാണ് ഈ പദത്തിനുള്ളത്.

ഓരോരോ രാഷ്ട്രത്തിനും ജനസമുദായത്തിനും മതവിഭാഗത്തിനും വർഗത്തിനും ഗോത്രത്തിനും പ്രദേശത്തിനും എല്ലാം അതതിന്റേതായ ആചാരങ്ങളും അനുഷ്ഠാനങ്ങളുമുണ്ട്. ഇവ പലപ്പോഴും പരമ്പരാഗതവുമാണ്. വിവിധകർമങ്ങളുടെ ഒരു അംഗീകൃതക്രമം ഏതൊരു അടിയന്തരത്തിനും ഉണ്ടായിരിക്കും. അടിയന്തരങ്ങളുടെ അടിസ്ഥാനതത്ത്വങ്ങളെ അപഗ്രഥിച്ച് വർഗീകരിക്കുക എന്നത് സാമൂഹികമാനവവിജ്ഞാനീയത്തിൽ (Social Anthropology) വളരെ പ്രാധാന്യം അർഹിക്കുന്ന പ്രക്രിയയാണ്. അടിയന്തരങ്ങൾ മതപരമോ സാമൂഹികമോ ആകാം. രണ്ടായാലും അവ പ്രധാനമായും വ്യക്തികളെ സംബന്ധിക്കുന്നവയാണ്. ഇന്നു സർവസാധാരണമായ പല ഗാർഹിക സംഭവങ്ങളും അടിയന്തരങ്ങളായി ആഘോഷിക്കാറുണ്ട്. ഇക്കൂട്ടത്തിൽ പെട്ടതാണ് ജനനം, ഉപനയനം, ആർത്തവം, വിവാഹം, മരണം തുടങ്ങി മനുഷ്യജീവിതത്തിൽ കടന്നുപോകേണ്ട വിവിധഘട്ടങ്ങളോടു ബന്ധപ്പെട്ട അടിയന്തരങ്ങൾ. ക്ഷേത്രോത്സവങ്ങൾ, പെരുന്നാളുകൾ, മതപരമായ ചടങ്ങുകൾ എന്നീ സാമൂഹികാഘോഷങ്ങൾ, സ്വാതന്ത്ര്യദിനം, റിപ്പബ്ലിക്ദിനം തുടങ്ങിയ ദേശീയാഘോഷങ്ങൾ, രാഷ്ട്രനായകൻമാരുടെയും സമുദായനേതാക്കളുടെയും ജനന മരണദിനവാർഷികങ്ങൾ, വിശിഷ്ടവ്യക്തികളുടെ ജയന്തികൾ, സ്ഥാപനങ്ങളുടെയും സമൂഹങ്ങളുടെയും സംഘടനകളുടെയും അതിപ്രധാനസംഭവങ്ങളുടെയും മറ്റും ജൂബിലികൾ തുടങ്ങിയവയും അടിയന്തരങ്ങളുടെ പട്ടികയിൽ ഉൾപ്പെടുത്തിക്കൂടേ എന്നു സന്ദേഹിക്കുന്നവരുണ്ട്. എന്നാൽ ഉത്സവങ്ങളെയും അടിയന്തരങ്ങളെയും ഒരു പരിധിക്കപ്പുറം രണ്ടായി തന്നെ കാണേണ്ടിയിരിക്കുന്നു. പല ഉത്സവങ്ങളോടും ചേർന്ന് അടിയന്തരങ്ങൾ കാണുമെങ്കിലും അടിയന്തരങ്ങളോടെല്ലാം ചേർന്ന് ഉത്സവങ്ങൾ കാണണമെന്നില്ല. ഉത്സവങ്ങൾ പ്രായേണ സാമൂഹികമാണ്. അടിയന്തരങ്ങൾ മിക്കപ്പോഴും ഗാർഹികം മാത്രമായിരിക്കും. ആഘോഷത്തിന്റെ അന്തരീക്ഷമാണ് രണ്ടിലും മുന്നിട്ടു നില്ക്കുന്ന സമാനഭാവം. സാധാരണഗതിയിൽ ഉത്സവങ്ങളെ ദേശീയം, സാമൂഹികം, മതപരം ഇങ്ങനെ പ്രധാനമായി മൂന്ന് ഇനങ്ങളായി തിരിക്കാം. അടിയന്തരങ്ങൾ പ്രായേണ എല്ലാംതന്നെ വൈയക്തികവും ഗാർഹികവുമാണ്. അവതന്നെ മതപരമോ ചില കീഴ്വഴക്കങ്ങളുടെ സമ്മർദങ്ങൾക്കു വിധേയമായതോ ആകാം.

ജനനം, നാമകരണം, ചോറൂണ്, പിറന്നാൾ, കാതുകുത്ത്, താലികെട്ട്, തിരണ്ടുകുളി, വിവാഹം, പുളികുടി, ഷഷ്ടിപൂർത്തി, സപ്തതി, ശതാഭിഷേകം, നവതി, മരണം, സപിണ്ഡി, തളിച്ചുകുളി, നാല്പതടിയന്തിരം, ശ്രാദ്ധം എന്നിവ വൈയക്തികപ്രാധാന്യമുള്ള അടിയന്തരങ്ങളാണെങ്കിലും, ഇവയിൽ പലതിനും മതപരവും സാമൂഹികവുമായ കീഴ്വഴക്കങ്ങളുടെ സമ്മർദമുണ്ടായിരിക്കും. അതുപോലെ സാമൂഹികസമ്മർദം നിലനിർത്തിപ്പോന്ന അടിയന്തരങ്ങളാണ് ശിലാസ്ഥാപനം, വാസ്തുബലി, പുന്നെല്ലടിയന്തിരം തുടങ്ങിയവ. കേരളത്തിൽ ഇവയെല്ലാംതന്നെ സർവസാധാരണമായിരുന്ന അടിയന്തരങ്ങളാണ്. ഇന്ന് ഇവയിൽ പലതും അപ്രത്യക്ഷമായിക്കൊണ്ടിരിക്കുകയാണ്. ഉദാഹരണത്തിന് ഒരു കേരളബ്രാഹ്മണൻ (നമ്പൂതിരി, പോറ്റി, ഭട്ടതിരി തുടങ്ങിയവർ) സ്വജീവിതത്തിലും അത് ആരംഭിക്കുന്നതിന് മുമ്പും അവസാനിച്ച ശേഷവും പതിനാറ് പ്രധാന അടിയന്തരങ്ങളുമായി ബന്ധപ്പെട്ടിരിക്കുന്നു. "ഷോഡശ സംസ്കാരങ്ങൾ" എന്നു പറയപ്പെടുന്ന ഈ കർമങ്ങൾ ഗർഭാധാനം, പുംസവനം, സീമന്തം, ജാതകർമം, നാമകരണം, നിഷ്ക്രമണം, അന്നപ്രാശനം, ചൂഡാകരണം, കർണവേധം, ഉപനയനം, വേദാധ്യയനം, കേശാന്തം, സ്നാനം, വിവാഹം, വൈവാഹികാഗ്നിചയനം, ആനാഗ്നിചയനം എന്നിവയാണ്. ഇവയ്ക്കു പുറമേ ശവസംസ്കാരം, സപിണ്ഡി, ശ്രാദ്ധം തുടങ്ങിയ പരേതക്രിയകളും അനുഷ്ഠിക്കപ്പെടേണ്ടതായിട്ടുണ്ട്. ഇവയെല്ലാം അപരിത്യാജ്യങ്ങളും ആഘോഷസമേതം ആചരിക്കപ്പെടേണ്ടവയും ആയ അടിയന്തരങ്ങളാണെന്നു വിശ്വസിക്കപ്പെട്ടിരുന്നു. എന്നാൽ ഇന്ന് ഇവയിൽ പലതും പ്രായേണ ഉപേക്ഷിക്കപ്പെട്ടുവരികയാണ്.

മേൽപ്പറഞ്ഞ മിക്ക അടിയന്തരങ്ങൾക്കും സമാനമായ ആഘോഷകർമങ്ങൾ മറ്റു മതാനുയായികൾക്കും ഉണ്ടായിരുന്നു. ആർത്തവസ്നാനം തുടങ്ങിയ വൈയക്തിക-ഗാർഹിക ചടങ്ങുകൾ വിവിധ ജനസമുദായങ്ങൾക്കിടയിൽ രസകരങ്ങളായ പല വൈവിധ്യങ്ങളോടും വൈചിത്ര്യങ്ങളോടുമാണ് നടത്തപ്പെട്ടിരുന്നത്. ഇന്ന് ഇവ പല പരിഷ്കൃത ജനവിഭാഗങ്ങൾക്കിടയിലും ആഘോഷിക്കപ്പെടാറില്ല. എന്നാൽ അപൂർവം ചില പാശ്ചാത്യജനസമൂഹങ്ങൾ യുവതികൾ പ്രായപൂർത്തിയാകുമ്പോൾ "പുറത്തേക്കുവരിക" (coming out) എന്ന ചടങ്ങ് വിവാഹത്തിലും കവിഞ്ഞ പ്രാധാന്യത്തോടെ അത്യാഘോഷപൂർവം ആചരിക്കുന്നുണ്ട്.

മതപരമായ അടിയന്തരങ്ങളിൽ മതഭേദമനുസരിച്ചുള്ള വൈവിധ്യങ്ങൾ കാണാം. കേരളത്തിലെ ഹിന്ദുക്കളെ സംബന്ധിച്ചിടത്തോളം ഷോഡശസംസ്കാരങ്ങളിൽ ബ്രാഹ്മണ്യത്തിനടുത്തവ ഒഴിച്ചുള്ളവയും പിറന്നാൾ, ഷഷ്ടിപൂർത്തി, സപ്തതി തുടങ്ങിയയും സർവസാധാരണമാണ്. മുസ്ലീങ്ങളുടെ അടിയന്തരങ്ങളിൽ പ്രാധാന്യം അർഹിക്കുന്ന, ജനനത്തെ തുടർന്ന് 6-ആം ദിവസം ആഘോഷിക്കുന്ന ഛെട്ടി (ഛേദിൻ), 40-ആം ദിവസം നടത്തുന്ന ഛില്ല (ഛൽസിന), നാമകരണം, ചേലാകർമം (സുന്നത്ത്), വിവാഹം, മരണം, മരണത്തിന്റെ മൂന്നാംദിവസം പ്രാതൽസദ്യ (സിയാറന്ത്), 10-ആം ദിവസം ഉച്ചസദ്യ, 40-ആം ദിവസം അത്താഴസദ്യ, വാർഷികം എന്നിവ വൈയക്തികവിഭാഗത്തിൽപെടുന്നു. റംസാൻ, ബക്രീദ്, മിലാദെഷെരീഫ് എന്നീ പെരുന്നാളുകളുമായി ബന്ധപ്പെട്ട അടിയന്തരങ്ങൾ സാമൂഹിക കീഴ്വഴക്കങ്ങൾക്കു വിധേയമായി രൂപംകൊണ്ടിട്ടുള്ളവയാണ്.

കേരളത്തിലെ ക്രൈസ്തവരെ സംബന്ധിച്ചിടത്തോളം പഴയകൂറ്റുപാരമ്പര്യമനുസരിച്ച് ജ്ഞാനസ്നാനം, ആദ്യകുർബാന സ്വീകരണം, വിവാഹനിശ്ചയം, വിവാഹം, മരണം, മരണത്തിനുശേഷം പതിനാറാം ദിവസം, നാല്പതാം ദിവസം, ശ്രാദ്ധം, വാർഷികം എന്നിവ ഏറെക്കുറെ സർവസാധാരണമായ അടിയന്തരങ്ങളാണ്. പുത്തൻകൂറ്റുകാർക്ക് ജ്ഞാനസ്നാനം, വിവാഹനിശ്ചയം, വിവാഹം എന്നിവയാണ് പ്രധാനപ്പെട്ട അടിയന്തരങ്ങൾ. പിറന്നാൾ, ഷഷ്ടിപൂർത്തി, വാസ്തുബലി തുടങ്ങിയവ രണ്ടുകൂട്ടത്തിൽപെട്ടവരും അവരവരുടെ സാമ്പത്തികശേഷിയും സാമൂഹിക വീക്ഷണവും അനുസരിച്ചു നടത്തുന്നുണ്ടെങ്കിലും അവയ്ക്ക് മതപരമായ പ്രാധാന്യമൊന്നുമില്ല.

ആയില്യം, തിരുവോണം, ഭരണി, കാർത്തിക തുടങ്ങിയ നക്ഷത്രങ്ങളും ഷഷ്ടി, അഷ്ടമി, ഏകാദശി, വാവ് തുടങ്ങിയ തിഥികളും ഞായർ, തിങ്കൾ, ശനി തുടങ്ങിയ ദിവസങ്ങളും വൈശാഖം, മാഘം തുടങ്ങിയ മാസങ്ങളും പൊതുവേ ഹിന്ദുക്കൾ അനുഷ്ഠാനങ്ങളായി ആചരിക്കുന്നു. ഇവയിൽ പലതിനോടും ചേർന്ന് സദ്യവട്ടങ്ങൾ ഉള്ളതുകൊണ്ട് അവയും അടിയന്തരങ്ങളുടെ പട്ടികയിൽ പെടും. ഇക്കൂട്ടത്തിൽ ചിങ്ങമാസത്തിലെ തിരുവോണം, കേരളീയരെ സംബന്ധിച്ചിടത്തോളം ഒരു ദേശീയോത്സവമായി മാറിയിരിക്കുന്നു. 

ജൂതൻമാർ, പാഴ്സികൾ, സിക്കുകാർ, ബുദ്ധമതക്കാർ തുടങ്ങിയ ഇതര മതാനുയായികൾക്കും അവരുടേതായ അടിയന്തരങ്ങളുണ്ട്. കേരളത്തിനു പുറത്ത് വിവിധജനവിഭാഗങ്ങൾ മതപരവും സാമൂഹികവും വൈയക്തികവുമായ അടിയന്തരങ്ങൾ ആഘോഷിക്കുന്നതിൽ പല സമാനതകളും കണ്ടെത്താവുന്നതാണ്. 


</doc>
<doc id="146708" url="https://ml.wikipedia.org/wiki?curid=146708" title="ഗോഡ്സില്ല">
ഗോഡ്സില്ല

ഗോഡ്സില്ല (ゴジラ) ജപ്പാനീസ്‌ സിനിമയിൽ ഉള്ള ഒരു ഭീകര ജീവി ആണ്. ഇത് ഒരു കൈജു (怪獣 kaijū) ആണ് ജപ്പാനിൽ, അർഥം വിചിത്ര ജീവി. ഗോഡ്സില്ല ആദ്യം വരുന്നത്‌ 1954യിൽ ഇഷിരോ ഹോണ്ടയുടെ ഗോഡ്സില്ല എന്ന് തന്നെ പേരുള്ള ചിത്രത്തിൽ കൂടെ ആണ്. പിന്നീട് പോപ്‌ സംസ്കാരത്തിന്റെ തന്നെ ഭാഗം ആയി മാറിയ ഗോഡ്സില്ല 28-ഓളം ചിത്രങ്ങളിൽ വന്നു, ഇത് കൂടാതെ വീഡിയോ ഗെയിം , നോവൽ , ചിത്ര കഥ പുസ്തകങ്ങൾ , ടെലിവിഷൻ സീരിയലുകൾ , പിന്നെ 1998 ലും 2014 ലും റിലീസ് ചെയ്ത അമേരിക്കൻ സിനിമകളും ഉണ്ട് . 

പേര് വരുന്നത്‌ രണ്ടു ജപ്പാനീസ്‌ വാക്കുകളിൽ നിന്നും ആണ് (ゴジラ?)en:ഗോജിര ,ഗോര്രിരയും gorira (ゴリラ?),



</doc>
<doc id="146711" url="https://ml.wikipedia.org/wiki?curid=146711" title="ഝലം യുദ്ധം">
ഝലം യുദ്ധം

മാസിഡോണിയൻ രാജാവായ അലക്സാണ്ടർ ഇന്ത്യപിടിച്ചടുക്കാൻ നടത്തിയ ശ്രമത്തിന്റെ ഫലമാണ് ഝലം യുദ്ധം. പേർഷ്യൻ സാമ്രാജ്യമായിരുന്നു അലക്സാണ്ടറുടെ ആദ്യലക്ഷ്യം. അതുപിടിച്ചെടുത്തു ഇന്ത്യയിലെ കിഴക്കൻ ഗാന്ധാരമായി അലക്സാണ്ടറുടെ അടുത്തലക്ഷ്യം. എന്നാൽ ആ രാജ്യത്തിന്റെ രാജാവായിരുന്ന അംബി അലക്സാണ്ടറുമായി സന്ധിയുണ്ടാക്കി.അടുത്തലക്ഷ്യം പോറസിന്റെ രാജ്യമായിരുന്നു.ഝലം നദിക്കും ഛനാബ് നദിക്കും ഇടയിലായിരുന്നു പോറസിന്റെ രാജ്യം.അംബിയെപ്പോലെ ഭീരുവായിരുന്നില്ല പോറസ്.അദ്ദേഹം അലക്സാണ്ടറുമായി യുദ്ധം ചെയ്യാൻ തീരുമാനിച്ചു.അങ്ങനെ ഝലം യുദ്ധത്തിന് കളമൊരുങ്ങി.

40,000കാലാൾ,തേരാളികളും ആനകളുമടങ്ങിയ വേറൊരു 10,000 പേർ 4000 കുതിരകൾ,200 ആനകൾ ഇതായിരുന്നു പോറസിന്റെ അംഗബലം ഇവർ യുദ്ധംചെയ്യാൻ ഝലം നദിക്കരയിൽ തമ്പടിച്ചു.നല്ല പരിശീലനം ലഭിച്ചവരായിരുന്നു അലക്സാണ്ടറുടെ 30,000 വരുന്ന സേനനിരമാത്രമല്ല വിവധ യുദ്ധങ്ങൾ ജയിച്ച പരിചയവും അവർക്കുണ്ടായിരുന്നു.അലക്സാണ്ടറാകട്ടെ മികച്ച യുദ്ധതന്ത്രജ്ഞനും.ചാരൻമാരിലൂടെ അലക്സാണ്ടർ ശത്രുവിന്റെ ശക്തിമനസ്സിലാക്കി. തുടർന്ന് ഝലംനദി കടക്കാനുള്ള ശ്രമമാരംഭിച്ചു. ചങ്ങാടങ്ങൾ ഉപയോഗിച്ച് നദികടക്കാനുള്ള ശ്രമമാരംഭിച്ചു. അതിനുശേഷം സൈനികർ സംഘങ്ങളായി സഞ്ചരിച്ചുകൊണ്ടിരുന്നു. തന്മൂലം പോറസിന് രാത്രിസമയത്ത് അലക്സാണ്ടർ നദികടന്നു. എന്നാൽ 11,000 സൈനികർ മാത്രമേ നദികടന്നുള്ളു.അതറിഞ്ഞ് പോറസിന്റെ മകൻ ഒരു ചെറിയ സൈനികവ്യൂഹവുമായി അവരെ ആക്രമിക്കാൻ ചെന്നു.എന്നാൽ അവർക്ക് സമ്പൂർണ്ണ പരാജയം നേരിട്ടു. പോറസിന്റെ മകൻ വധിക്കപ്പെടുകയും ചെയ്തു.അതോടെ പോറസ് അവരെ നേരിട്ടാക്രമിക്കാൻ തീരുമാനിച്ചു.30,000 കാലാൾ ആനക്കാരും തേരാളികളും ഉൾപ്പെട്ട 5,000 പേർ, 3,600 കുതിരപടയാളികൾ, 300 തേരുകൾ, 85 ആനകൾ എന്നിവയുൾപ്പെട്ട പോറസിന്റെ സൈന്യം യുദ്ധമുഖത്തേക്ക് കുതിച്ചു.അലക്സാണ്ടർ നടുവിൽ 6000 കാലാളുകളെയും ഇടത്ത് 4000പടയാളികളും വരും വിധം വ്യൂഹം ചമച്ചു.അവരുടെ സൈന്യത്തിന് ശക്തമായ പടച്ചട്ടകളുണ്ടായതിനാൽ പോറസിന്റെ സൈനികരുടെഅസ്ത്രപ്രയോഗം അവർക്ക് ഏശിയില്ല. പോറസിന്റെ സൈന്യത്തിന്റെ ശക്തമായ ആയുധമായ വലിയ വില്ലുകൾക്ക് ഇതിനെ തകർക്കാൻ കഴിയുമായിരുന്നു.പക്ഷേ അവ ശരിയായി ഉപയോഗിക്കാൻ അവർക്ക് കഴിഞ്ഞില്ല.ഒടുവിൽ പോറസ് അലക്സാണ്ടറിനുമുമ്പിൽ കീഴടങ്ങി. അലക്സാണ്ടർ പോറസിനോട് ഞാൻ എങ്ങനെയാണ് നിങ്ങളെ കാണേണ്ടത് എന്ന് ചോദിച്ചു. അതിന് ഒരു രാജാവ് മറ്റൊരു രാജാവിനെയെന്ന പോലെ എന്നായിരുന്നു മറുപടി.അതുകേട്ട് സന്തോഷിച്ച അലക്സാണ്ടർ രാജ്യം തിരിച്ചുകൊടുക്കുകയും പോറസിനെ ഉറ്റചങ്ങാതിയാക്കുകയും ചെയ്തു.


</doc>
<doc id="146717" url="https://ml.wikipedia.org/wiki?curid=146717" title="വെൺകവിളൻ ആള">
വെൺകവിളൻ ആള

സ്റ്റേർനിഡെ കുടുംബത്തിൽപ്പെട്ട ഒരു കടൽപ്പക്ഷിയാണ് വെൺകവിളൻ ആള. വെൺകവിളൻ ആളയ്ക്ക് ഇംഗ്ലിഷിൽ White-cheeked tern എന്നു പേരുണ്ട്. ശാസ്ത്രീയ നാമം "Sterna repressa" എന്നാണ്. ദേശാടന പക്ഷിയാണ്.


</doc>
<doc id="146718" url="https://ml.wikipedia.org/wiki?curid=146718" title="ചെറിയ കടൽകാക്ക">
ചെറിയ കടൽകാക്ക

ഏഷ്യയിലും, യൂറോപ്പിലും, കാനഡയുടെ കിഴക്കൻ തീരങ്ങളിലും പ്രജനനം നടത്തുന്ന ഒരു ദേശാടനപ്പക്ഷിയാണു് ചെറിയ കടൽകാക്ക. 

രണ്ടു വർഷംകൊണ്ടു് പ്രായപൂർത്തിയാകുന്ന ഇവ 68 വർഷം വരെ ജീവിച്ചതായി രേഖപ്പെടുത്തിയിട്ടുണ്ടു്. 38 മുതൽ 44 സെ.മി. വരെ നീളവും 94 മുതൽ 115 സെ.മി. വരെ ചിറകകലവും പ്രായപൂർത്തിയായ ചെറിയ കടൽകാക്കകൾക്കുണ്ടാകും.


</doc>
<doc id="146721" url="https://ml.wikipedia.org/wiki?curid=146721" title="അൽ-അനോൻ">
അൽ-അനോൻ

അൽ-അനോൻ(AL-ANON)
മദ്യാസക്തരുമായുള്ള സമ്പർക്കം മൂലം രോഗികളായിത്തീരുന്ന ഭാര്യമാർക്കും കുടുംബാങ്ങൾക്കും സുഹൃത്തുക്കൾക്കും നേർവഴി കാട്ടാനായി രൂപം കൊണ്ട , മദ്യാസക്തരുടെ കുടുംബാംഗങ്ങളുടെയും സുഹൃത്തുക്കളുടെയു രാജ്യാന്തര കൂട്ടായ്മയാണ് അൽ-അനോൻ (AL-ANON). മദ്യാസക്തരെ രോഗത്തിൽനിന്നും മുക്തി നേടാൻ സഹായിക്കുന്ന അന്താരാഷ്ട്ര കൂട്ടായ്മയായ ആൽക്കഹോളിക്സ് അനോണിമസ് (AA) സ്ഥാപകരായ ബിൽ ഡബ്ലുവിന്റെയും, ഡോക്ടർ ബോബിന്റെയും ഭാര്യമാരയ ലൂയിസ് ബൻഹാമിന്റെയും ആൻ സ്മിത്തിന്റെയും ശ്രമഫലമായി രൂപം കൊണ്ട കൂട്ടായ്മയാണ് അൽ-അനോൻ. 1951ലാണ് ഇത് ഔദ്യോഗികമായി നിലവിൽ വന്നത്.വ്യക്തികളിൽ നിന്നോ സർക്കാരിൽ നിന്നോ സംഭാവനകൾ സ്വീകരിക്കാതെ അംഗങ്ങൾ നൽകുന്ന സംഭാവനകളാൽ മാത്രമാണിതിന്റെ പ്രവർത്തനം.


</doc>
<doc id="146725" url="https://ml.wikipedia.org/wiki?curid=146725" title="ഹരോൾഡ് ലോയിഡ്">
ഹരോൾഡ് ലോയിഡ്

ഇംഗ്ലീഷ് സിനിമയിൽ പഴയകാല ഹാസ്യത്തിന്റെ മുഖമായിരുന്നു ഹരോൾഡ് ലോയിഡ്. വട്ടക്കണ്ണാടിയും, വട്ടത്തൊപ്പിയും, അണിഞ്ഞാണ് ഇദ്ദേഹം ക്യാമറയ്ക്ക് മുന്നിലെത്തുന്നത്. ഇന്നും വിദേശ നാടുകളിൽ ഏറെ പ്രശസ്തനായ ഒരു ഹാസ്യ താരമാണ് ഇദ്ദേഹം. തന്റേതായ ശൈലിയും ഭാവവിശേഷതയും കൊണ്ടാണ് ഇദ്ദേഹം അഭിനയജീവിതം നയിച്ചത്. പഴയ ബ്ലാക്ക് അൻഡ് വൈറ്റ് ചിത്രങ്ങളിൽ അഭിനയിച്ച് ഇദ്ദേഹം സിനിമാരംഗത്തെ നിറം പിടിപ്പിച്ചു. പ്രശസ്ത ഹാസ്യ താരം ബസ്റ്റർ കീറ്റൻ ഇദ്ദേഹത്തിന്റെ സമകാലികനാണ്. ഇദ്ദേഹം അഭിനയിച്ചിരുന്ന പല സിനിമകളും ഇന്നും മാർക്കറ്റിൽ സുലഭവും ഡിമാന്റുള്ളതുമാണ്. സംഭാഷണങ്ങൾ ഇല്ലാത്ത ഇത്തരം സിനിമകളിലൂടെ ഹരോൾഡ് ലോയിഡ് നടത്തിയ ഹാസ്യത്തിന്റെ വിപ്ലവ പ്രവർത്തനങ്ങൾ ഇംഗ്ലീഷ് ഹാസ്യ അഭിനേതാക്കൾക്ക് പകർന്ന ഊർജ്ജം അനിർവജനീയമാണ്.


</doc>
<doc id="146728" url="https://ml.wikipedia.org/wiki?curid=146728" title="റിക്കി പോണ്ടിങ്">
റിക്കി പോണ്ടിങ്

ഒരു മുൻ ഓസ്ട്രേലിയൻ ദേശീയ ക്രിക്കറ്റ് താരമാണ് പുണ്ടർ എന്ന പേരിലും അറിയപ്പെടുന്ന റിക്കി തോമസ് പോണ്ടിങ് (ജനനം: ഡിസംബർ 19 1974). 2004 മുതൽ 2011 വരെ ഓസ്ട്രേലിയൻ ടെസ്റ്റ് ക്രിക്കറ്റ് ടീമിന്റെയും, 2002 മുതൽ 2011 വരെ ഓസ്ട്രേലിയൻ ഏകദിന ടീമിന്റെയും നായകനായിരുന്നു. ഒരു വലം കൈയ്യൻ ബാറ്റ്സ്മാനായ ഇദ്ദേഹം അപൂർവ്വമായി ബോളും ചെയ്യാറുണ്ട്. സ്ലിപ്പുകളിലും ബാറ്റ്സ്മാനോട് അടുത്ത പൊസിഷനുകളിലും മികച്ച ഫീൽഡർ കൂടിയായിരുന്നു പോണ്ടിംഗ്. ഓസ്ട്രേലിയൻ തദ്ദേശീയ ക്രിക്കറ്റിൽ ടാസ്മാനിയൻ ടൈഗേർസ് എന്ന ടീമിനെയും, ഇന്ത്യൻ പ്രീമിയർ ലീഗിൽ 2008-ൽ കൊൽക്കത്ത നൈറ്റ് റൈഡേർസിനെയും പ്രതിനിധീകരിച്ചിരുന്നു.
2006 ഡിസംബർ 1 ന് അവസാന 50 വർഷത്തിനുള്ളിൽ റാങ്കിങ്ങിൽ ഏറ്റവും ഉയർന്ന പോയിന്റ് ലഭിക്കുന്ന ടെസ്റ്റ് ബാറ്റ്സ്മാനായി പോണ്ടിംഗ് മാറി. ഓസ്ട്രേലിയൻ ക്രിക്കറ്റിലെ ഏറ്റവും മികച്ച ക്രിക്കറ്റ് കളിക്കാരിലൊരാളായി ഇദ്ദേഹം വിലയിരുത്തപ്പെടുന്നു.

17 വയസ്സും 337 ദിവസവും പ്രായമുള്ളപ്പോൾ ടാസ്മാനിയക്കു വേണ്ടി 1992 നവംബറിൽ കളത്തിലിറങ്ങിയാണ് പോണ്ടിങ്ങ് ക്രിക്കറ്റ് കളിക്കാരനാകുന്നത്. ഇതോടെ ഷീഫീൽഡ് ഫീൽഡ് മത്സരം കളിക്കുന്ന ഏറ്റവും പ്രായം കുറഞ്ഞ ടാസ്മാനിയക്കാരനായി പോണ്ടിങ്. എങ്കിലും അന്താരാഷ്ട്ര ഏകദിന ക്രിക്കറ്റിൽ കളിക്കുന്നതിനു പോണ്ടിങ്ങിനു 1995 വരെ കാത്തിരിക്കേണ്ടി വന്നു. 1995-ൽ ന്യൂസിലാൻഡിൽ നടന്ന ഒരു ടൂർണമെന്റിൽ ദക്ഷിണാഫ്രിക്കക്കെതിരെ കളിച്ചായിരുന്നു പോണ്ടിങിന്റെ അന്താരാഷ്ട്ര ക്രിക്കറ്റിലെ അരങ്ങേറ്റം. അതിനു ശേഷം കുറച്ചു ദിവസങ്ങൾക്കു ശേഷം ടെസ്റ്റ് ക്രിക്കറ്റിലും അരങ്ങേറ്റം കുറിച്ചു. 1995-ൽ പെർത്തിൽ ശ്രീലങ്കക്കെതിരെ ആയിട്ടായിരുന്നു പോണ്ടിങ്ങിന്റെ ടെസ്റ്റ് ക്രിക്കറ്റ് അരങ്ങേറ്റം. ആ മത്സരത്തിൽ പോണ്ടിങ് 96 റൺസെടുത്തു. 1999-ന്റെ തുടക്കം വരെ പലതവണ പോണ്ടിങിന് അന്താരാഷ്ട്ര ടീമിൽ നിന്നു ഫോം ഇല്ലാത്തതിന്റെയും, അച്ചടക്കം പാലിക്കാത്തതിന്റെയും പേരിൽ സ്ഥാനം നഷ്ടപ്പെട്ടിരുന്നു.2002-ൽ ഏകദിന ടീം ക്യാപ്റ്റനാകുന്നതു വരെയും 2004-ൽ ടെസ്റ്റ് ടീം ക്യാപ്റ്റനാകുന്നതു വരെയും ഇതു തുടർന്നു.

168 ടെസ്റ്റ് മത്സരങ്ങളും 375 ഏകദിന മത്സരങ്ങളും കളിച്ച ഇദ്ദേഹം തന്നെയാണ് ടെസ്റ്റിലും ഏകദിനത്തിലും ഓസ്ട്രേലിയയുടെ എക്കാലത്തേയും ഉയർന്ന റൺ വേട്ടക്കാരൻ. ടെസ്റ്റ് ക്രിക്കറ്റിന്റെ ചരിത്രത്തിൽ 13,000 റൺസിലധികം നേടുന്ന 3 കളിക്കാരിലൊരാണ് പോണ്ടിംഗ്. വിജയങ്ങളുടെ കണക്കുകളിൽ എക്കാലത്തേയും മികച്ച ക്യാപ്റ്റൻ കൂടിയാണ് അദ്ദേഹം. 2004 മുതൽ 2010 ഡിസംബർ 31 കാലത്തിനിടയിൽ അദ്ദേഹം നയിച്ച 77 ടെസ്റ്റ് മത്സരങ്ങളിൽ 48ഉം വിജയങ്ങളായിരുന്നു. ടെസ്റ്റ് ക്രിക്കറ്റ് ചരിത്രത്തിൽ 100 വിജയങ്ങളിൽ പങ്കാളിയായ ഒരേയൊരു കളിക്കാരനാണ് റിക്കി പോണ്ടിംഗ്.

2012 നവംബർ 29ന് പോണ്ടിംഗ് തന്റെ വിരമിക്കൽ പ്രഖ്യപിച്ചു. സൗത്താഫ്രിക്കയ്ക്കെതിരെയുള്ള പെർത്ത് ടെസ്റ്റിന്റെ തലേ ദിവസമായിരുന്നു പ്രഖ്യാപനം. അദ്ദേഹത്തിന്റെ 168ആമത്തെ ടെസ്റ്റ് മത്സരമായിരുന്നു അത്. ഏറ്റവുമധികം ടെസ്റ്റ് മത്സരങ്ങൽ കളിച്ച ഓസ്ട്രേലിയൻ താരമെന്ന പദവി സ്റ്റീവ് വോ യ്ക്കൊപ്പം അദ്ദേഹം പങ്കിടുന്നു. 2012 ഡിസംബർ 3 ന് 51.85 ബാറ്റിംഗ് ശരാശരിയോടെ റിക്കി തോമസ് പോണ്ടിംഗ് ടെസ്റ്റ് ക്രിക്കറ്റിൽ നിന്നും വിരമിച്ചു.



</doc>
<doc id="146745" url="https://ml.wikipedia.org/wiki?curid=146745" title="അടിയന്തിരപ്രമേയം">
അടിയന്തിരപ്രമേയം

അടിയന്തരവും പൊതുപ്രാധാന്യമുള്ളതുമായ ഒരു സമീപകാലസംഭവത്തെ ആസ്പദമാക്കി നിയമസഭകളിൽ ചർച്ചയ്ക്ക് അവതരിപ്പിക്കുന്ന പ്രമേയമാണ് അടിയന്തരപ്രമേയം. ഗവൺമെന്റിന്റെ ഭരണസംബന്ധമായ നടപടികളെ വിമർശിച്ചുകൊണ്ടുള്ളതായിരിക്കും സാധാരണ അടിയന്തര പ്രമേയങ്ങൾ. സഭയുടെ ഭൂരിപക്ഷാഭിപ്രായത്തോടുകൂടി പ്രസ്തുത പ്രമേയം പാസ്സാകുന്നപക്ഷം നിയമസഭയ്ക്ക് മന്ത്രിസഭയിലുള്ള വിശ്വാസം നഷ്ടപ്പെട്ടതായി പരിഗണിച്ച് മന്ത്രിസഭ രാജി സമർപ്പിക്കുവാൻ ബാധ്യസ്ഥമാണ്.

നിയമസഭയിലെ ഏതൊരു അംഗത്തിനും അടിയന്തര പ്രമേയം അവതരിപ്പിക്കാവുന്നതാണ്. നിയമസഭാധ്യക്ഷന്റെ അനുവാദവും സഭയുടെ അനുമതിയും ലഭിക്കുന്നപക്ഷം പ്രമേയം ചർച്ചചെയ്ത് വോട്ടിനിട്ട് തീരുമാനമെടുക്കുന്നു. ലോകസഭയുടെ അനുമതി ലഭിക്കുന്നതിനായി 50 അംഗങ്ങളിൽ കുറയാത്ത ഒരു സംഖ്യ (കേരള നിയമസഭയിൽ 15) അനുകൂലിച്ചിരിക്കേണ്ടതാണ്. സഭാനടപടികൾ ആരംഭിക്കുന്നതിനു മുൻപുതന്നെ അടിയന്തരപ്രമേയത്തെപ്പറ്റിയുള്ള നോട്ടീസ് സഭാധ്യക്ഷനും ബന്ധപ്പെട്ട വകുപ്പുമന്ത്രിക്കും നിയമസഭാസെക്രട്ടറിക്കും രേഖാമൂലം നല്കിയിരിക്കണം. നോട്ടീസ് ഹ്രസ്വവും പ്രമേയത്തെപ്പറ്റിയുള്ള ചർച്ച ഉൾക്കൊള്ളാത്തതുമായിരിക്കണം. നിയമസഭാചട്ടങ്ങൾക്ക് അനുസൃതമാണെന്നുള്ള സഭാധ്യക്ഷന്റെ അഭിപ്രായവും അനുമതിയും ലഭിച്ചുകഴിഞ്ഞാൽ മാത്രമേ പ്രമേയം അവതരിപ്പിക്കുവാൻ പാടുള്ളു. പ്രമേയാവതരണത്തിനുള്ള അനുവാദം നിഷേധിക്കുകയോ ക്രമപ്രകാരമല്ലെന്നു തീരുമാനിക്കുകയോ ചെയ്താൽ സഭാധ്യക്ഷൻ പ്രസ്തുത വിവരം സഭയുടെ ശ്രദ്ധയിൽപ്പെടുത്തുന്നതും തീരുമാനത്തിന് ആസ്പദമായ കാരണങ്ങൾ വിശദീകരിക്കുന്നതുമാണ്.

ഇതിനെ സംബന്ധിക്കുന്ന വ്യവസ്ഥകൾ ലോക്സഭാചട്ടം 58-ആം വകുപ്പിൽ ഉൾപ്പെടുത്തിയിട്ടുണ്ട്. സംസ്ഥാന നിയമസഭകളിലും അടിയന്തര പ്രമേയാവതരണം സംബന്ധിച്ചു വ്യവസ്ഥകൾ ഉണ്ട്. കേരള നിയമസഭാചട്ടം 51-ൽ ഇതിനെക്കുറിച്ചുള്ള വ്യവസ്ഥകൾ ഉൾക്കൊള്ളിച്ചിരിക്കുന്നു.

പ്രമേയാവതരണത്തിന് അനുവാദം ലഭിക്കുന്നപക്ഷം ബന്ധപ്പെട്ട അംഗത്തോട് പ്രമേയം അവതരിപ്പിക്കുവാൻ സഭാധ്യക്ഷൻ ആവശ്യപ്പെടുന്നു. പ്രമേയത്തെക്കുറിച്ചുള്ള ചർച്ചകൾക്കുശേഷം, സഭ ഏകകണ്ഠമായോ അഥവാ നിർദിഷ്ടമായ അംഗസംഖ്യയോടുകൂടിയോ പ്രമേയത്തെ അനുകൂലിക്കുന്നപക്ഷം പ്രമേയം പാസ്സാകുന്നതാണ്. നിർദിഷ്ടമായ അംഗസംഖ്യയുടെ അനുവാദം ലഭിക്കാത്തപക്ഷം പ്രമേയം തള്ളപ്പെടും.

അടിയന്തര പ്രമേയത്തിനു നിദാനമായ പ്രശ്നം ഒരു നിശ്ചിതസംഭവമായിരിക്കണം. പ്രശ്നം അടിയന്തരസ്വഭാവമുള്ളതും സഭയുടെ മുൻപിലുള്ള മറ്റു പ്രശ്നങ്ങളെക്കാൾ പ്രാധാന്യം അർഹിക്കുന്നതുമായിരിക്കണം. പൊതുസ്വഭാവമില്ലാത്തതിനാൽ നിരാകരിക്കപ്പെട്ടതോ, വ്യക്തിപരമോ ആയ കാര്യങ്ങൾ അടിയന്തര പ്രമേയത്തിന്റെ വ്യാപ്തിയിൽ പെടുന്നതല്ല. ഒന്നിൽ കൂടുതൽ പ്രശ്നങ്ങൾ പ്രമേയത്തിൽ ഉൾ ക്കൊള്ളിക്കുവാൻ പാടില്ല. നിയമസഭയുടെ ഒരേ സമ്മേളനത്തിൽ ഒന്നിലധികം അടിയന്തര പ്രമേയങ്ങൾ അവതരിപ്പിക്കുവാൻ അനുവദിക്കുന്നതല്ല. അതേ സമ്മേളനത്തിൽ ചർച്ച ചെയ്യപ്പെട്ടതോ, മറ്റുവിധത്തിൽ പരിഗണിക്കുന്നതിനു മാറ്റിവച്ചിട്ടുള്ളതോ, കോടതിയുടെ പരിഗണനയിലിരിക്കുന്നതോ, കോടതിപോലുള്ള അധികാരസ്ഥാപനങ്ങളിൽ (Quasi judicial bodies) തീർച്ചയ്ക്കിരിക്കുന്നതോ ആയ പ്രശ്നങ്ങളും അടിയന്തര പ്രമേയത്തിലൂടെ അവതരിപ്പിക്കുവാൻ പാടില്ല. പ്രമേയത്തെപ്പറ്റിയുള്ള ചർച്ച സഭയുടെ അനുവാദത്തിന് അനുസരണമായി പ്രശ്നത്തിൽമാത്രം ഒതുക്കിനിർത്തുന്നു.

അനുവദിച്ചിട്ടുള്ള സമയപരിധിക്കുള്ളിൽ പ്രമേയാവതാരകന് മറുപടി പറയുന്നതിനുള്ള സമയം ലഭിക്കുന്നതാണ്. ചർച്ചകൾക്കുശേഷം നിശ്ചിത സമയത്തുതന്നെ സഭാധ്യക്ഷൻ പ്രമേയത്തിലടങ്ങിയിരിക്കുന്ന പ്രശ്നത്തെപ്പറ്റി തീർപ്പ് കല്പിക്കുവാൻ സഭയ്ക്ക് അവസരം നല്കുന്നതായിരിക്കും.


</doc>
<doc id="146748" url="https://ml.wikipedia.org/wiki?curid=146748" title="അടിയാർക്കുനല്ലാർ">
അടിയാർക്കുനല്ലാർ

തമിഴ് ക്ളാസിക്കുകളിലൊന്നായ ചിലപ്പതികാരത്തിന്റെ പ്രമുഖവ്യാഖ്യാതാക്കളിൽ രണ്ടാമത്തെ വ്യക്തിയാണ് അടിയാർക്കുനല്ലാർ. ചിലപ്പതികാരത്തിന്റെ കാലം എ.ഡി. 3-ആം ശതകത്തിനും 9-ആം ശതകത്തിനും ഇടയ്ക്കായിരിക്കണമെന്ന് പണ്ഡിതൻമാർ അഭ്യൂഹിക്കുന്നു. അടിയാർക്കുനല്ലാരുടെ കാലത്തെപ്പറ്റി വ്യക്തമായ തെളിവുകളൊന്നും ലഭിച്ചിട്ടില്ല. ഇദ്ദേഹം എ.ഡി. 12-ആം ശതകത്തിൽ വിജയമംഗലത്തിനു സമീപം കൊങ്ങുമണ്ഡലത്തിൽപെട്ട നിരമ്പൈ ഗ്രാമത്തിൽ ജനിച്ചുവെന്നും കാങ്കേയൻ (ഗാംഗേയൻ) എന്നൊരു നാടുവാഴിയുടെ സംരക്ഷണയിൽ കഴിഞ്ഞുകൊണ്ട് തമിഴ് സാഹിത്യസേവനം നടത്തിയെന്നും ഗവേഷകൻമാർ കരുതുന്നു.

ഉത്തിഷ്ഠമതിയായ ഒരു വ്യാഖ്യാതാവ് എന്ന നിലയിൽ അടിയാർക്കുനല്ലാർ തമിഴ് സാഹിത്യത്തിൽ ശാശ്വതയശസ്സ് ആർജിച്ചിട്ടുണ്ട്. ചിലപ്പതികാരം, മണിമേഖല, പടിഹം എന്നീ കാവ്യങ്ങൾക്ക് ഇദ്ദേഹം എഴുതിയ വ്യാഖ്യാനങ്ങൾ ഇന്നും തമിഴ് ക്ളാസിക്കുകളിലേക്കുള്ള വഴികാട്ടികളായി നിലകൊള്ളുന്നു. കാവ്യങ്ങളുടെ ഭാഷാപരമായ സവിശേഷതകളും കലാപരമായ മഹത്ത്വവും വിശ്ളേഷണം ചെയ്തുകൊണ്ടുള്ളതായിരുന്നു ഇദ്ദേഹത്തിന്റെ വ്യാഖ്യാനരീതി. 10-ആം ശതകത്തിനു മുമ്പു രചിക്കപ്പെട്ട പല ഉത്കൃഷ്ടകൃതികളെയും പറ്റിയുള്ള പരാമർശം ഇദ്ദേഹത്തിന്റെ വ്യാഖ്യാനങ്ങളിൽ കാണുന്നു. നഷ്ടപ്പെട്ടുപോയ പല ലക്ഷണഗ്രന്ഥങ്ങളെയും കാവ്യങ്ങളെയും പറ്റി ഈ വ്യാഖ്യാനത്തിലൂടെയാണ് പില്ക്കാലത്ത് അറിയാൻ സാധിച്ചത്. ഇദ്ദേഹത്തിന്റെ ഉരൈപ്പായിരം എന്ന വ്യാഖ്യാന ഗ്രന്ഥത്തിൽ മണിമേഖല, ചിലപ്പതികാരം എന്നീ കാവ്യങ്ങളുടെ ഉദാത്തസൗന്ദര്യത്തെപ്പറ്റി പ്രത്യേകം വിശദീകരിച്ചിരിക്കുന്നു. ചിലപ്പതികാരം "ഇയൽഇശൈനാദപ്പൊരുൾ-തൊടർ നിലൈച്ചെയ്യുൾ" (സംഗീതവും നൃത്തവും കലർന്ന ഒരു കഥാകാവ്യം) ആണെന്ന്, കാവ്യശാസ്ത്രസിദ്ധാന്തങ്ങളുടെ വെളിച്ചത്തിൽ ആദ്യമായി വിലയിരുത്തിയത് ഇദ്ദേഹമാണ്. ഈ വ്യാഖ്യാനരീതി പിന്നീടുള്ള പല വ്യാഖ്യാതാക്കൾക്കും മാതൃകയായിത്തീർന്നു. ചിലപ്പതികാരത്തിന്റെ ആദ്യത്തെ വ്യാഖ്യാതാവായ അരുമ്പത ഉരൈയാചിരിയരുടെ അഭിപ്രായങ്ങളെ ഖണ്ഡിച്ചുകൊണ്ടുള്ളതായിരുന്നു അടിയാർക്കു നല്ലാരുടെ വ്യാഖ്യാനം. പിൽക്കാലത്ത് അർഥഭേദമോ പ്രചാരലോപമോ വന്നിട്ടുള്ള ഒട്ടേറെ പദങ്ങളുടെ അന്നത്തെ അർഥം ഗ്രഹിക്കുന്നതിന് പ്രസ്തുത വ്യാഖ്യാനം സഹായകമാണ്. "എതുകമോന" പ്രാസങ്ങൾ ഏറെക്കുറെ ദീക്ഷിച്ച് പദ്യത്തോടു കിടപിടിക്കുന്ന മനോഹരശൈലിയിലാണ് വ്യാഖ്യാനത്തിന്റെ രചന. 


</doc>
<doc id="146751" url="https://ml.wikipedia.org/wiki?curid=146751" title="അടിയെതുക">
അടിയെതുക

തമിഴിലെ ദ്വിതീയാക്ഷരപ്രാസമാണ് അടിയെതുക. എതുക എന്നതിന് പൊരുത്തം എന്നർഥം. പദ്യത്തിലെ വരികൾതോറും ആദ്യക്ഷരങ്ങൾ മാത്രയളവിൽ ഒത്തിരിക്കുമ്പോൾ രണ്ടാമത്തെ അക്ഷരം തുല്യമായിരിക്കുന്ന തരത്തിൽ നിബന്ധിക്കുന്ന പ്രാസമാണിത്. ലീലാതിലകത്തിൽ പാട്ടിന് ഉദാഹരണമായി കൊടുത്തിട്ടുള്ള-

എന്ന രാമചരിതപദ്യത്തിൽ ഒന്നും മൂന്നും വരികളിലെ രേഫം ഈ പ്രാസത്തിന് ഉദാഹരണമാണ്. 


</doc>
<doc id="146752" url="https://ml.wikipedia.org/wiki?curid=146752" title="നിയാന്തർത്താൽ മനുഷ്യൻ">
നിയാന്തർത്താൽ മനുഷ്യൻ

ജർമനിയിലെ ദുംസൽ ദോർഫിനടുത്തുള്ള നിയാൻഡർ താഴ്‌വരയിൽ ജീവിച്ചിരുന്നതായി തെളിഞ്ഞിട്ടുള്ള ആദിമമനുഷ്യവിഭാഗം. പ്രാചീന ശിലായുഗത്തിൽ ജീവിച്ചിരുന്ന നിയാൻഡർത്താൽ മനുഷ്യൻ 1,20,000 വർഷങ്ങൾക്കു മുമ്പുവരെ-അവസാനത്തെ ഹിമയുഗത്തിന്റെ ആദ്യഘട്ടം-ഉണ്ടായിരുന്നു. നിയാൻഡർത്താൽ മനുഷ്യരിൽകൂടിയാണ് ആൾക്കുരങ്ങിൽനിന്ന് ആധുനിക മനുഷ്യനിലേക്കുള്ള പരിണാമമുണ്ടായതെന്ന് നരവംശശാസ്ത്രജ്ഞന്മാർ കരുതുന്നു.

1857 ൽ ഒരു ഗുഹയിൽ നിന്ന് ജോവാൻ ഫുഹ്രോട്ട് ആണ് ഈ മനുഷ്യ വർഗ്ഗത്തിന്റെ അസ്ഥികൂടം കണ്ടെത്തിയത് .

ഏകദേശം 1.5 മീ. പൊക്കം, മെലിഞ്ഞ ശരീരം, ചെറിയ മസ്തിഷ്കം, വികൃതരൂപം ,ചെരിഞ്ഞനെറ്റിത്തടംഎന്നിവയായിരുന്നു പ്രത്യേകതകൾ. നടക്കുന്നതിൽ വൈകല്യങ്ങൾ ഉണ്ടായിരുന്നു. നീണ്ടുനിവർന്നു നില്ക്കാനോ വൈകല്യം കൂടാതെ നടക്കാനോ അവർക്കു കഴിവില്ലായിരുന്നു. ആദ്യകാലങ്ങളിൽ സംസാരിക്കാനും കഴിഞ്ഞിരുന്നില്ല; എന്നാൽ ക്രമേണ അവർ സംസാരിക്കാൻ പഠിച്ചു.

ആയുധങ്ങൾ മെച്ചപ്പെടുത്തുന്നതിൽ ഇവർ എപ്പോഴും ശ്രദ്ധിച്ചിരുന്നു. ഗുഹകളിൽ താമസിച്ചിരുന്ന ചെറു സംഘങ്ങളായായിരുന്നു ഇവരുടെ ജീവിതം. മരിച്ചവരെ സംസ്കരിക്കുമ്പോൾ ശവശരീരത്തിന്റെ കൂടെ ആയുധങ്ങളും മറ്റു സാമഗ്രികളും അടക്കം ചെയ്തിരുന്നു.ശിലായുധങ്ങളും മരത്തടികളും ഉപയോഗിച്ച് കാട്ടുമൃഗങ്ങളെ വേട്ടയാടി ജീവിച്ചിരുന്ന അവർക്ക് തീയുടെ ഉപയോഗം അറിയാമായിരുന്നു. മൃഗത്തിന്റെ തോൽ ഉണക്കി വസ്ത്രങ്ങളായി ഉപയോഗിച്ചു.


</doc>
<doc id="146760" url="https://ml.wikipedia.org/wiki?curid=146760" title="താപധാരിത">
താപധാരിത

ഒരു വസ്തുവിന്റെ ഊഷ്മാവ് ഒരു ഡിഗ്രി സെൽഷ്യസ് ഉയർത്തുന്നതിനാവശ്യമായ താപത്തെയാണ് താപധാരിത എന്ന് പറയുന്നത്. നിർദ്ധിഷ്ട വസ്തുവിന്റെ പിണ്ഡം എകകമാക്കിയെടുക്കുമ്പോൾ ആവശ്യമായ താപത്തെ വിശിഷ്ട താപധാരിത എന്നും പറയുന്നു. ജലത്തിന്റെ വിശിഷ്ട താപധാരിത 4200 j /kg ആണ്.


</doc>
<doc id="146767" url="https://ml.wikipedia.org/wiki?curid=146767" title="ഡെവിൾസ് കിച്ചൺ">
ഡെവിൾസ് കിച്ചൺ

തമിഴ്നാട്ടിലെ വിനോദസഞ്ചാരകേന്ദ്രമായ കൊടൈക്കനാലിന്റെ ഒരു ഭാഗമാണ് ഡെവിൾസ് കിച്ചൺ (ചെകുത്താന്റെ അടുക്കള) അഥവാ ഗുണ ഗുഹ (ഗുണ കേവ്) . കൊടൈക്കനാലിലെ തടാകത്തിൽ നിന്നും ആറുകിലോമീറ്ററോളം ദൂരെയാണ് ഈ ഗുഹ സ്ഥിതി ചെയ്യുന്നത്. കമലഹാസൻ അഭിനയിച്ച ഗുണ എന്ന തമിഴ് ചലച്ചിത്രത്തിന്റെ പ്രധാന ഭാഗങ്ങൾ ഈ ഗുഹയിൽ വച്ചാണ് ചിത്രീകരിച്ചത്. ഇതേ തുടർന്നാണ് ഇത് ഗുണ ഗുഹ എന്ന പേരിൽ അറിയപ്പെടുവാൻ തുടങ്ങിയത്. 600 അടിയിലധികം താഴ്ചയുള്ള അഗാധ ഗർത്തത്തിലാണ് ഈ ഗുഹ ചെന്നവസാനിക്കുന്നത്. വളരെ അപകടം നിറഞ്ഞ ഇവിടെ ഇതേ വരെ 13 മരണം സംഭവിച്ചിട്ടുണ്ട്. 


</doc>
<doc id="146768" url="https://ml.wikipedia.org/wiki?curid=146768" title="ഹിമാനീപതനം">
ഹിമാനീപതനം

ഒരു താഴ്‌വരയിൽ പ്രകൃതിദത്തമായ കാരണങ്ങളാലോ മാനുഷികപ്രവൃത്തിയാലോ ഹിമപ്പരപ്പിന്റെ(snow pack) സമതുലിതാവസ്ഥ നഷ്ടപ്പെടുന്നതിനാൽ പെട്ടെന്നുണ്ടാകുന്ന ഹിമ പ്രവാഹമാണ് ഹിമപാതം (Avalanche) പൊതുവേ മലമ്പ്രദേശങ്ങളിൽ സംഭവിക്കുന്ന ഹിമപാതത്തിൽ താഴേക്ക് സഞ്ചരിക്കുന്ന ഹിമത്തോടൊപ്പം ജലമോ വായുവോ കൂടിച്ചേരാറുണ്ട്. അതിശക്തമായ ഹിമപാതങ്ങൾക്ക് അവ സംഭവിക്കുന്ന പ്രദേശത്തെ പാറകളെയും മരങ്ങളെയും പിഴുതുമാറ്റാനുള്ള കഴിവുണ്ടാവും. വളരെയേറെ അളവിൽ ഹിമത്തെ പെട്ടെന്ന് തന്നെ ദീർഘദൂരം കൊണ്ടെത്തിക്കാൻ കഴിവുള്ളതിനാൽ മഞ്ഞുമൂടിക്കിടക്കുന്ന മലമ്പ്രദേശങ്ങളിൽ ജീവനും സ്വത്തിനും നാശം വരുത്താൻ അതീവ വിനാശകാരികളായ ഹിമപാതങ്ങൾക്ക് സാധിച്ചേക്കാം.

ശക്തിയേറിയ ശബ്ദത്തിനുപോലും ഹിമപാതം സൃഷ്ടിക്കുവാൻ കഴിയും. ശക്തിയേറിയ അനേകം കമ്പനങ്ങൾ പർവ്വതങ്ങളിൽ പ്രതിധ്വനിക്കുന്നതാണ് ഇത്തരം ഹിമപാതങ്ങൾക്ക് കാരണം.

urul portal


</doc>
<doc id="146776" url="https://ml.wikipedia.org/wiki?curid=146776" title="അടിസ്ഥാനപദങ്ങൾ">
അടിസ്ഥാനപദങ്ങൾ

ഒരു ഭാഷയിൽ സാമാന്യവ്യവഹാരത്തിനു പ്രയോജനപ്പെടുന്ന പദസമൂഹമാണ് അടിസ്ഥാനപദങ്ങൾ. നിത്യവ്യവഹാരത്തിന് അവശ്യം വേണ്ടുന്ന പദങ്ങളെല്ലാം ഈ വിഭാഗത്തിൽപ്പെടുന്നു. ഏതെങ്കിലും ഒരു ഭാഷയിലെ അടിസ്ഥാനപദങ്ങൾ പഠിച്ചുകഴിഞ്ഞാൽ, ആ ഭാഷ സാമാന്യമായി കൈകാര്യം ചെയ്യുവാൻ പ്രയാസം വരില്ല. ഭവനനിർമ്മാണത്തിൽ അസ്തിവാരത്തിനുള്ളത്രയും പ്രാധാന്യം ഒരു ഭാഷയെ സംബന്ധിച്ചിടത്തോളം അടിസ്ഥാനപദങ്ങൾക്കുമുണ്ട്.

ഏതെങ്കിലും ഒരു ഭാഷ അഭ്യസിക്കുവാൻ ഒരുമ്പെടുമ്പോൾ, വ്യാകരണ കാര്യങ്ങളോടൊപ്പം അടിസ്ഥാനപദങ്ങൾ പഠിക്കുകയാണ് ആദ്യമായി ചെയ്യേണ്ടത്. സാധാരണയായി മാതൃഭാഷയിലെ അടിസ്ഥാനപദങ്ങൾ രണ്ടു വയസിനു മുൻപുതന്നെ പഠിച്ചുതുടങ്ങുവാൻ സാധിക്കുന്നു. പക്ഷേ, അന്യഭാഷാഭ്യസനം കുറച്ചുകൂടി മുതിർന്നതിനുശേഷമേ സാധിക്കൂ. തൻമൂലം, ഒരു വ്യക്തിക്ക് അഭ്യസിക്കാവുന്ന അടിസ്ഥാനപദങ്ങളുടെ എണ്ണത്തിൽ വ്യത്യാസം വരുന്നു.

ഒരു ഭാഷയുടെ വ്യവഹാരത്തിന്, ഏറ്റവും അധികം പ്രാവശ്യം പ്രയോഗിക്കപ്പെടുന്ന പദങ്ങൾക്ക് കൂടുതൽ പ്രാധാന്യം വന്നുചേരുന്നു. ഇത്തരം പദങ്ങൾ ആ ഭാഷയുടെ ആധാരപദങ്ങളായി കരുതപ്പെടുന്നു.

ഒരു ഭാഷയുടെ ശബ്ദസമ്പത്ത് അതിലെ അടിസ്ഥാന പദങ്ങളുടെ സംഖ്യയിൽനിന്ന് ഏകദേശം ഊഹിക്കാവുന്നതാണ്. ഇത്തരം പദങ്ങളെപ്പറ്റിയുള്ള പഠനങ്ങൾ പല പാശ്ചാത്യ ഭാഷാശാസ്ത്രജ്ഞൻമാരും നടത്തിയിട്ടുണ്ട്. തോൺഡൈക്ക്, ഗോഡ്ഫ്രെ ഡെവി, റവ. ജെ.സി.കീനിങ് തുടങ്ങിയ പണ്ഡിതൻമാർ ഇംഗ്ലീഷ് ഭാഷയിലെ അടിസ്ഥാനപദങ്ങളെപ്പറ്റി വിശദാധ്യയനം നടത്തിയിട്ടുണ്ട്. ഈ മാതൃകയിൽ ഡോ. ധീരേന്ദ്രവർമ, ഡോ. കെ.സി. ഭാട്ടിയ എന്നിവർ ഹിന്ദിയിലെ അടിസ്ഥാനപദങ്ങളെപ്പറ്റി ഗ്രന്ഥങ്ങൾ രചിച്ചിട്ടുണ്ട്. ഈ വിഷയം അടിസ്ഥാനമാക്കി ശാസ്ത്രീയപഠനങ്ങൾ മലയാളത്തിൽ വേണ്ടത്ര ഇതുവരെ ഉണ്ടായിട്ടില്ല.


</doc>
<doc id="146777" url="https://ml.wikipedia.org/wiki?curid=146777" title="ഉത്പതനം">
ഉത്പതനം

വസ്തുക്കൾ ഖരാവസ്ഥയിൽ നിന്നും ദ്രാവകാവസ്ഥയിലേക്ക് പോകാതെ നേരിട്ട് വാതകാവസ്ഥയിലേക്ക് പോകുന്നതിനെയാണ് ഉത്പതനം എന്ന് പറയുന്നത്.

‍*കർപ്പൂരം


</doc>
<doc id="146780" url="https://ml.wikipedia.org/wiki?curid=146780" title="പഞ്ചാബ് ക്രിക്കറ്റ് അസോസിയേഷൻ സ്റ്റേഡിയം">
പഞ്ചാബ് ക്രിക്കറ്റ് അസോസിയേഷൻ സ്റ്റേഡിയം

ചണ്ഡീഗഢ് പട്ടണത്തിനു തൊട്ട് മൊഹാലിയിൽ നിലകൊള്ളുന്ന ഒരു ക്രിക്കറ്റ് സ്റ്റേഡിയമാണ് പഞ്ചാബ് ക്രിക്കറ്റ് അസോസിയേഷൻ സ്റ്റേഡിയം. മൊഹാലി സ്റ്റേഡിയം എന്ന പേരിലാണ് ഇതു പ്രസിദ്ധം. പഞ്ചാബ് ടീമിന്റെ സ്വന്തം കളിക്കളമാണിവിടം. 25 കോടി ചെലവിട്ടു പണിത ഈ സ്റ്റേഡിയത്തിന്റെ പണി മൂന്ന് വർഷമെടുത്താണ് പൂർത്തിയാക്കിയത്. ഒരേസമയം 45000 കാണികളെ ഉൾകൊള്ളാനുള്ള ശേഷിയുണ്ട് ഈ സ്റ്റേഡിയത്തിനു്. പരമ്പരാഗത ലൈറ്റ് ക്രമീകരണമല്ല ഈ കളിക്കളത്തിനുള്ളത്. തൊട്ടടുത്തുള്ള വിമാനത്താവളത്തിലേക്ക് വരുന്ന വിമാനങ്ങൾ കൂട്ടിയിടിക്കാതിരിക്കാനായി വിളക്കുകാലുകൾ വളരെ താഴ്ത്തിയാണ് ഇവിടെ നിർമ്മിക്കപ്പെട്ടിരിക്കുന്നത്. 

1993 നവംബർ 22 ന് ഹീറോ കപ്പിനായുള്ള ഇന്ത്യയും ദക്ഷിണാഫ്രിക്കയും തമ്മിലുള്ള ഏകദിന മത്സരത്തോടെയാണ് മൊഹാലി സ്റ്റേഡിയം ഉദ്ഘാടനം ചെയ്യപ്പെട്ടത്. 1994 ഡിസംബർ 4നു ഇന്ത്യയും വെസ്റ്റിൻഡീസും തമ്മിൽ നടന്ന ടെസ്റ്റ് മത്സരമാണ് ഇവിടെ നടന്ന ആദ്യ ടെസ്റ്റ് ക്രിക്കറ്റ് മത്സരം.


</doc>
<doc id="146783" url="https://ml.wikipedia.org/wiki?curid=146783" title="ലഗ്രാഞ്ജ്">
ലഗ്രാഞ്ജ്

ഗണിതജ്യോതിശാസ്ത്രരംഗങ്ങളിൽ സുപ്രധാനപങ്ക് വഹിച്ച ഇറ്റാലിയൻ ശാസ്ത്രജ്ഞനാണു ജോസഫ് ലൂയി ലഗ്രാഞ്ജ് (25 ജനുവരി 1736 – 10 ഏപ്രിൽ 1813). ജനനം ഇറ്റലിയിലായിരുന്നെങ്കിലും ഫ്രാൻസിലാണു കൂടുതൽ കാലം പ്രവർത്തിച്ചത്. സംഖ്യാസിദ്ധാന്തം, ക്ലാസ്സിക്കൽ സെലസ്റ്റിയൽ മെക്കാനിക്സ് എന്നീ മേഖലകളിലാണു ഇദ്ദേഹത്തിന്റെ പ്രധാനസംഭാവനകൾ.




</doc>
<doc id="146786" url="https://ml.wikipedia.org/wiki?curid=146786" title="റോബോട്ട്">
റോബോട്ട്

യന്ത്രമനുഷ്യൻ അഥവാ റോബോട്ട് സ്വന്തമായോ നിർദ്ദേശങ്ങൾ അനുസരിച്ചോ പ്രവൃത്തികൾ ചെയ്യാൻ കഴിവുള്ള ഒരു ഇലക്ട്രോ-മെക്കാനിക്കൽ ഉപകരണമാണ്. കമ്പ്യൂട്ടർ അല്ലെങ്കിൽ ഇലക്ട്രോണിക് പ്രോഗ്രാമിംഗ് ആണ് റോബോട്ടുകളെ നിയന്ത്രിക്കുന്നത്. പൂർണ്ണമായോ ഭാഗികമായോ ബാഹ്യനിയന്ത്രണമില്ലാതെ (autonomous) പ്രവൃത്തികൾ ചെയ്യാൻ റോബോട്ടുകൾക്ക് സാധിക്കും.
റോബോട്ടുകളെ കുറിച്ചു പഠിക്കുന്ന ശാസ്ത്രശാഖയാണ് "റോബോട്ടിക്സ്" അമേരിക്കൻ എഴുത്തുകാരനായ ഐസക് അസിമോവാണ് ഈ വാക്ക് ആദ്യം ഉപയോഗിച്ചത്. 
"സ്വതന്ത്രമായി ചലിക്കുന്ന ആദ്യ റോബോട്ട് ജീവി ഒരു ആമയാണ് .
1948 ൽ വാൾട്ടൻ ഗ്രേ എന്ന അമേരിക്കക്കാരനാണ് ഇതുണ്ടാക്കിയത്.
മുനുഷ്യന്റെ രൂപത്തിൽ നിർമിച്ച റോബോട്ടുകളെ Humanoid എന്ന് വിളിക്കുന്നു.വെള്ളത്തിനിടയിൽ പരിശോധന നടത്താൻ കഴിവുള്ള റോബോട്ടുകളെ ഓട്ടോ സബ് എന്ന് വിളിക്കുന്നു 
1920-ൽ ആർ. യു. ആർ (റോസ്സംസ് യൂണിവേഴ്സൽ റോബോട്സ് )എന്ന നാടകത്തിൽ ചെക്ക് എഴുത്തുകാരനായ കാരെൽ കാപെക് ആണ് റോബോട്ട് എന്ന പദം ആദ്യമായി ഉപയോഗിച്ചത്. 



</doc>
<doc id="146788" url="https://ml.wikipedia.org/wiki?curid=146788" title="ആനി തയ്യിൽ">
ആനി തയ്യിൽ

മലയാളത്തിലെ ഒരു സാഹിത്യകാരിയും രാഷ്ട്രീയപ്രവർത്തകയുമായിരുന്നു ആനി ജോസഫ് എന്ന ആനി തയ്യിൽ. 1948 മുതൽ 51 വരെ തിരു-കൊച്ചി നിയമസഭയിൽ അംഗമായിരുന്നു. 

തൃശ്ശൂർ ജില്ലയിലുള്ള ചെങ്ങലൂർ കാട്ടുമാൻ വീട്ടിൽ ജോസഫിന്റെയും മേരിയുടെയും മകളായി 1920 ഒക്ടോബർ 11-ന് ജനനം. മദ്രാസ് സർവകലാശാലയിൽനിന്ന് ബി.എ. ബിരുദം നേടിയശേഷം നിയമബിരുദം സമ്പാദിച്ച് അഭിഭാഷകവൃത്തിയിലേർ​പ്പെട്ടെങ്കിലും, സാഹിത്യ-രാഷ്ട്രീയപ്രവർത്തനങ്ങളിലായിരുന്നു ഇവർക്കു കൂടുതൽ താത്പര്യം. ഇന്ത്യൻ നാഷണൽ കോൺഗ്രസ്സിലും കേരള കോൺഗ്രസ്സിലും ആനി പല പ്രമുഖപദവികളും വഹിച്ചിട്ടുണ്ട്. 1948 ൽ തൃശൂരിൽ നിന്നു കോൺഗ്രസ്സ് ടിക്കറ്റിൽ മത്സരിച്ചു ജയിച്ച് തിരുകൊച്ചി നിയമസഭയിൽ അംഗമായി.കേന്ദ്രന്യൂനപക്ഷ കമ്മീഷനിലും കൊച്ചിയിലെയും തിരു-കൊച്ചിയിലെയും നിയമസഭകളിലും അംഗമായിരുന്നു. സമസ്തകേരളസാഹിത്യപരിഷത്തിന്റെ കാര്യദർശിനിയായും സാഹിത്യ അക്കാദമിയിലെ നിർവാഹകസമിതി അംഗമായും സേവനം അനുഷ്ഠിച്ചിട്ടുള്ള ആനി തൊണ്ണൂറോളം കൃതികൾ രചിച്ചിട്ടുണ്ട്. മലയാള ഭാഷയിൽ ഏറ്റവുമധികം കൃതികൾ രചിച്ചിട്ടുള്ള വനിതയും ആനി തന്നെയാണ്. തോമസ് ഹാർഡിയുടെ ടെസ്സ്, ലിയോ ടോൾസ്റ്റോയിയുടെ യുദ്ധവും സമാധാനവും, ചാൾസ് ഡിക്കൻസിന്റെ രണ്ടു നഗരങ്ങളുടെ കഥ, അലക്സാന്ദ്ര് ദൂമായുടെ മോണ്ടി ക്രിസ്റ്റോ, മൂന്നു പോരാളികൾ എന്നീ കൃതികൾ വിവർത്തനം ചെയ്തതിനു പുറമേ, മോളെന്റെ മോൻ നിന്റീ, കൊച്ചമ്മിണി, ഈ എഴുത്തുകൾ നിനക്കുള്ളതാണ് (നാലു ഭാഗങ്ങൾ), മൗലികാവകാശങ്ങൾ എന്നീ സ്വതന്ത്രകൃതികളുടെ കർത്രികൂടിയാണ് ആനി തയ്യിൽ. 
"പ്രജാമിത്രം" എന്ന പേരിൽ ഒരു പത്രവും,"ശ്രീമതി" എന്ന പേരിൽ ഒരു വനിതാമാസികയും ആനി തയ്യിൽ ആരംഭിയ്ക്കുകയുണ്ടായി.മലയാളത്തിൽ ഏറ്റവുമധികം ബൈബിൾ കഥകൾ രചിച്ചിട്ടുള്ള വനിതയും ഇവർ തന്നെയാണ് .

പത്രപ്രവർത്തകനായ കുര്യൻ തയ്യിലാണ് ഇവരുടെ ഭർത്താവ്. 1993 ഒക്ടോബർ 21-ന് ആനി തയ്യിൽ അന്തരിച്ചു.


</doc>
<doc id="146789" url="https://ml.wikipedia.org/wiki?curid=146789" title="അമേരിക്കൻ സാഹിത്യം">
അമേരിക്കൻ സാഹിത്യം

1775-83-ലെ സ്വാതന്ത്ര്യസമരത്തിനു ശേഷം അമേരിക്കൻ ഐക്യനാടുകളായി(യു.എസ്.)ത്തീർന്ന പ്രദേശത്തെ ഇംഗ്ലീഷ് സാഹിത്യം. സ്വാതന്ത്ര്യസമരത്തിനു മുൻപുള്ള കൊളോണിയൽകാലം, സ്വാതന്ത്ര്യം നേടിയതിനുശേഷമുള്ള ദേശീയകാലം, രണ്ടാം ലോകയുദ്ധത്തിനു ശേഷമുള്ള സാർവദേശീയകാലം, എന്നിങ്ങനെ രാഷ്ട്രീയപശ്ചാത്തലമനുസരിച്ച് അമേരിക്കൻ ഇംഗ്ലീഷ് സാഹിത്യത്തെ മൂന്നു പ്രധാന ഘട്ടങ്ങളായി ചരിത്രകാരന്മാർ വിഭജിക്കാറുണ്ട്. ഈ ഘട്ടവിഭജനം അടിസ്ഥാനമാക്കി പ്രായേണ പ്രസ്ഥാനങ്ങളിലൂടെ അമേരിക്കൻ സാഹിത്യത്തിന്റെ വികാസത്തെ വിവരിക്കാവുന്നതാണ്.

കൊളോണിയൽ ദശയിലെ ആദ്യഘട്ടങ്ങളിൽ അമേരിക്കൻ സാഹിത്യം ബ്രിട്ടീഷ് സാഹിത്യത്തിന്റെ ചെറിയൊരു ഉപശാഖ മാത്രമായിരുന്നു. ഇംഗ്ളണ്ടിൽ ജനിച്ചു വളർന്ന്, അവിടെനിന്നുതന്നെ വിദ്യാഭ്യാസം നേടിയ കുടിയേറ്റക്കാരായിരുന്നു ഈ നാട്ടിലെ ആദ്യത്തെ എഴുത്തുകാർ. പുതിയ നാടിന്റെ വർണനകളും അവിടത്തെ കുടുംബ-സാമൂഹികജീവിതങ്ങളുടെ വിവരണങ്ങളും കുടിയേറ്റക്കാർക്കു പുത്തൻ മണ്ണിലുണ്ടായ അനുഭവങ്ങളുമായിരുന്നു, പ്രായേണ ഈ ആദ്യകാലസാഹിത്യത്തിലെ പ്രതിപാദ്യം. "യഥാർഥബന്ധം (True Relation, 1608), വെർജീനിയയുടെ ചരിത്രം (General Histroy of Virginia), പുതിയ ഇംഗ്ലണ്ടും ഗ്രീഷ്മദ്വീപുകളും (New England and the Summer Isles, 1624)" എന്നീ ഗ്രന്ഥങ്ങളെഴുതിയ ക്യാപ്റ്റൻ ജോൺ സ്മിത്ത് (1580-1631), 1856-ൽ പ്രസിദ്ധം ചെയ്ത പ്ലിമത്ത് തോട്ടങ്ങളുടെ ചരിത്രം (History of Plymouth plantation) എന്ന കൃതിയെഴുതിയ വില്യം ബ്രാഡ്ഫോഡ് (1590-1657), വെർജീനിയ്ക്കും വടക്കൻകരോലിനയ്ക്കും ഇടയ്ക്കുള്ള വിഭജനരേഖയുടെ ചരിത്രം (History of the Dividing Line Between Virginia and North Carolina, 1729) എന്ന ഗ്രന്ഥത്തിന്റെ രചയിതാവായ വില്യം ബേഡ് (1674-1744) എന്നിവരായിരുന്നു ആദ്യകാല അമേരിക്കൻ സാഹിത്യകാരന്മാരിൽ പ്രമുഖർ. 

പ്രശസ്തമതപ്രവർത്തകരുടെ കുടുംബത്തിൽനിന്നും വന്ന കോട്ടൺ മെയ്തർ (1663-1728) അമേരിക്കയിലെ ആദ്യത്തെ എഴുത്തുകാരനായി ഗണിക്കപ്പെടുന്നു. ഇദ്ദേഹത്തിന്റെ മാഗ്നേലിയ ക്രിസ്റ്റി അമേരിക്കാന (Magnalia Christi Americana, 1703) തുടങ്ങിയ കൃതികൾ ആധ്യാത്മികചിന്താപ്രധാനങ്ങളായിരുന്നു. ഇത്തരത്തിൽ ഗ്രന്ഥരചന നടത്തിയ മറ്റൊരാളാണ് ജൊനാഥൻ എഡ്വേഡ്സ് (1703-58).

ഈ ആദ്യകാലസാഹിത്യത്തിൽ, പേരിനു മാത്രമേ കവിത ഉണ്ടായിരുന്നുള്ളൂ; ഉള്ളതു തന്നെയും കേവലം അനുകരണങ്ങളായിരുന്നു. അമേരിക്കയിലെ ആദ്യത്തെ കവയിത്രി എന്നറിയപ്പെടുന്ന ആൻ ബ്രാഡ്സ്ട്രീറ്റ് (1612-72) ഇംഗ്ലണ്ടിലാണ് ജനിച്ചുവളർന്നത്. പതിനെട്ടാമത്തെ വയസ്സിൽ ഇവർ ഭർത്താവുമൊന്നിച്ച് അമേരിക്കയിൽ എത്തി. ഇംഗ്ളീഷ് മാതൃകകളെ ഉപജീവിച്ചെഴുതിയ ബ്രാഡ്സ്ട്രീറ്റിന്റെ ആദ്യ കവിതാസമാഹാരം അമേരിക്കയിൽ അടുത്തകാലത്തു പൊട്ടിവിടർന്ന പത്താമത്തെ "കാവ്യദേവത (The Tenth Muse Lately Sprung up in America)" എന്ന പേരിൽ 1650-ൽ ഇംഗ്ലണ്ടിൽ പ്രസിദ്ധം ചെയ്തു. 1733-58 കാലഘട്ടത്തിൽ ഖണ്ഡശഃ പ്രസിദ്ധീകൃതമായ പാവപ്പെട്ട റിച്ചാർഡിന്റെ "പഞ്ചാംഗം (Poor Richard's Almanac)" തുടങ്ങിയ കൃതികളെഴുതിയ ബെഞ്ചമിൻ ഫ്രാങ്ക്ളിൻ (1706-90) ആദ്യകാല സാഹിത്യകാരന്മാരുടെ കൂട്ടത്തിൽ മുന്തിയ പരിഗണന അർഹിക്കുന്നു. ഇദ്ദേഹത്തിന്റെ മരണശേഷം 1818-ൽ പ്രസിദ്ധം ചെയ്ത ആത്മകഥയിൽ ഈ പുതിയ ലോകത്തിന്റെ ആദ്യചേതനയുടെ സ്പന്ദനങ്ങൾ കേൾക്കാം. രാഷ്ട്രീയചിന്താപ്രധാനങ്ങളായ ഗ്രന്ഥങ്ങളും ഇക്കാലത്ത് എഴുതപ്പെട്ടിട്ടുണ്ട്. ഇവയിൽ ലോകപ്രസിദ്ധങ്ങളായവയാണ് തോമസ് പെയിനിന്റെ (1737-1809) "സാമാന്യ ബുദ്ധി (Common Sense, 1776)," "മനുഷ്യാവകാശങ്ങൾ (The Rights of Man, 1791-92)" എന്നീ ഗ്രന്ഥങ്ങൾ. 

വിപ്ലവത്തെത്തുടർന്ന് അമേരിക്കൻ സാഹിത്യത്തിൽ ഒരു പുതിയ കാലഘട്ടം ഉദ്ഘാടനം ചെയ്യപ്പെട്ടു. 18-ാം ശ.-ത്തിലെ സാഹിത്യസങ്കേതങ്ങളോടുള്ള പ്രകടമായ വിപ്രതിപത്തിയായിരുന്നു 19-ാം ശ.-ത്തിലെ ആദ്യദശകങ്ങളിൽ പൊതുവേ കണ്ടിരുന്നത്. തിമോത്തി ഡ്വൈറ്റ് (1752-1817), ജോൺ ട്രംബ്ൾ (1756-1843), ചാൾസ് ബ്രോക്ഡൺ എന്നിവരാണ് ഈ നവയുഗത്തിന്റെ പ്രതിനിധികൾ. പ്രതിഭാശാലിയായ മറ്റൊരു അമേരിക്കൻ എഴുത്തുകാരൻ എന്ന പേരിനർഹൻ വാഷിങ്ടൺ ഇർവിങ് (1783-1859) ആണ്. നിക്കർ ബ്രോക്കറുടെ" ന്യൂയോർക്ക് ചരിത്രം (Knicker Brocker's History of New York, 1809)" ആണ് ഇദ്ദേഹത്തിന്റെ ആദ്യത്തെ പ്രഖ്യാതമായ കൃതി. എങ്കിലും റിപ്വാൻ വിങ്കിളിന്റെ സുപരിചിതമായ കഥ ഉൾക്കൊള്ളുന്ന "ദി സ്കെച്ച് ബുക്ക് (The Sketch Book, 1819)" ആണ് ഇദ്ദേഹത്തെ പ്രസിദ്ധനാക്കിയത്. 

കഥാകഥനത്തിൽ പ്രാഗല്ഭ്യമുള്ള ജെയിംസ് ഫെനിമർ കൂപ്പർ (1789-1851) 19-ാം ശ.-ത്തിന്റെ ഉത്തരാർധത്തിലെ ഗണനീയരായ ആഖ്യായികാകാരന്മാരുടെ കൂട്ടത്തിൽ ഒരാളാണ്. കുട്ടിക്കാലത്തു 'ചുവന്ന ഇന്ത്യാക്കാരു'ടെ (Red Indians) യിടയിൽ കഴിച്ചുകൂട്ടിയ നാളുകളിലെ അനുഭവങ്ങൾ ഇദ്ദേഹത്തിന്റെ ഭാവനയെ പ്രഫുല്ലമാക്കി; അതിന്റെ ഫലമായി "മോഹിക്കന്മാരിൽ അവസാനത്തെയാൾ (The Last of the Mohicans, 1826), മാർഗദർശകൻ (The Path Finder, 1840), മൃഗഹന്താവ് (The Deer Slayer, 1841)" എന്നിങ്ങനെയുള്ള ഒട്ടധികം നോവലുകൾ ഇദ്ദേഹം രചിക്കുകയുണ്ടായി. 

അമേരിക്കൻ ഇതിവൃത്തങ്ങളെ ഉപജീവിച്ച്, തികഞ്ഞ വ്യക്തിത്വമുള്ള ശൈലിയിൽ കാവ്യരചന നടത്തിയ ആദ്യത്തെ അമേരിക്കൻ കവി വില്യം കളൻ ബ്രയന്റ് (1794-1878) ആണ്. ഇദ്ദേഹത്തിന്റെ ഏറ്റവും നല്ല കൃതിയായംഗീകരിക്കപ്പെടുന്ന "താനടോപ്സിസ് (Thanatopsis, 1817)" ഭാവനാസമ്പന്നതയുടെയും വർണനാചാതുരിയുടെയും ഉത്തമനിദർശനമാണ്. 19-ാം ശ.-ത്തിന്റെ ആദ്യത്തെ പകുതിയിൽ അമേരിക്കയുടെ കാവ്യപ്രതിഭയ്ക്കു മിഴിവു നല്കിയ രണ്ടു കവികൾ എഡ്ഗാർ അലൻ പോ (1809-49), ഹെന്റി വാഡ്സ്വർത്ത് ലോങ്ഫെലോ (1807-82) എന്നിവരാണ്. കഥാസാഹിത്യത്തിന് അവിസ്മരണീയമായ സംഭാവനകൾ നല്കിയ മികവുറ്റ ഒരു കാഥികൻ കൂടിയാണ് പോ. ഇദ്ദേഹത്തിന്റെ കവിതകൾ ഭാവഭംഗിയും ശബ്ദസൗന്ദര്യവും ഒത്തിണങ്ങിയവയും അപൂർവമായ കല്പനാവൈഭവം തികഞ്ഞവയുമാണ്. ലോങ്ഫെലോ ആകട്ടെ വൃത്തഭംഗിയും നിർമ്മാണചാതുരിയും പ്രകടമാക്കുന്ന "നിശാനാദങ്ങൾ (Voices of the Night, 1839), ഇവാഞ്ജലിൻ (1847), സുവർണേതിഹാസം (The Golden Legend, 1851), ഹയാവത (Hiawatha, 1853), ഒരു സത്രത്തിലെ കഥകൾ(Tales of a Wayside, 1863)" തുടങ്ങിയ ഒട്ടേറെ കൃതികൾ രചിക്കുകയുണ്ടായി. 

വൈവിധ്യമാർന്ന സർഗപ്രതിഭയുടെ ഉടമകളായിരുന്നു ജെയിംസ് റസൽ ലോവലും (1819-91) ഒളിവർ വെൻഡൽ ഹോംസും (1809-94). ഈ രണ്ടു സാഹിത്യനായകന്മാരും ഗദ്യ-പദ്യശാഖകളെ ഒരുപോലെ പോഷിപ്പിച്ചു. സദാചാരചിന്താപരതയായിരുന്നു ലോവലിന്റെ കവിതയുടെ പ്രകടമായ സവിശേഷതയെങ്കിൽ, ശാലീനസുന്ദരമായ ആകർഷകത്വമാണ് ഹോംസിന്റെ മുഖമുദ്ര. ഹോംസ് ചില നോവലുകളും രചിച്ചിട്ടുണ്ട്. 

19-ാം ശ.-ത്തിലെ അമേരിക്കൻ സാഹിത്യത്തിലും തത്ത്വചിന്തയിലും ഒരതികായനായിരുന്നു റാൽഫ് വാൾഡോ എമേഴ്സൺ (1803-82). പ്രബന്ധകർത്താവ്, കവി, വാഗ്മി എന്നീ നിലകളിൽ ഇദ്ദേഹം തന്റെ സമകാലികരുടെ അംഗീകാരവും ആദരവും നേടിയിരുന്നു. അമേരിക്കയുടെ പ്രജ്ഞാപരമായ ചരിത്രത്തിൽ എമേഴ്സനുള്ള പ്രാധാന്യം പരക്കെ അംഗീകരിക്കപ്പെട്ടിട്ടുണ്ട്. ഇദ്ദേഹത്തിന്റെ ദാർശനികചിന്തകൾ ഉൾക്കൊള്ളുന്ന "പ്രകൃതി (Nature, 1836), സ്വാശ്രയത്വം (Self-reliance, 1841), അതീതാത്മാവ് (Over Soul, 1841)" എന്നീ പ്രബന്ധങ്ങൾ ഓജസ്സും പ്രകാശവുമുള്ള ഗദ്യനിബന്ധങ്ങളുടെ ഉത്തമ മാതൃകകളാണ്. ഭാരതീയ തത്ത്വചിന്തയുടെ പ്രകടമായ സ്വാധീനം എമേഴ്സന്റെ കൃതികളിൽ ഉടനീളം കാണാം. എമേഴ്സന്റെ സമകാലികനും സുഹൃത്തുമായിരുന്ന ഹെന്റി ഡേവിഡ് തോറോ (1817-62) ആദർശപരതയിലും ആശയഗാംഭീര്യത്തിലും എമേഴ്സന്റെ ഒട്ടും പിന്നിലായിരുന്നില്ല. സ്വന്തം ആദർശങ്ങൾ തികഞ്ഞ ആത്മാർഥതയോടുകൂടി ജീവിതത്തിലേക്കു പകർത്തുവാൻ ഇദ്ദേഹം ശ്രമിച്ചു. സ്വന്തം ജന്മസ്ഥലമായ കൊൺകോഡിലെ ജനങ്ങൾ ഒരു ചിന്തകൻ എന്നതിനെക്കാൾ ഒരു യോഗിയായി തോറോയെ കൊണ്ടാടി. സ്വജീവിതാനുഭവങ്ങളിൽ നിന്ന് ഉരുത്തിരിഞ്ഞവയാണ് "വാൾഡൻ (Walden, 1854), കൊൺകോഡ് മെറിമാക് നദികളിൽ ഒരാഴ്ച (A week on the Concord Merrimack Rivers, 1849)" എന്നീ കൃതികൾ. 

അമേരിക്കൻ കവിതയിലെ വലിയ ജനാധിപത്യവിപ്ലവശക്തിയായിരുന്നു വാൾട്ട് വിറ്റ്മാൻ (1819-92). 'ജനാധിപത്യത്തിന്റെ കവി' എന്നറിയപ്പെടുന്ന ഇദ്ദേഹം ഗദ്യശാഖയിലും കൈവച്ചിട്ടുണ്ട്. 1855-ലാണ് ഇദ്ദേഹത്തിന്റെ ഏറ്റവും പ്രശസ്ത കൃതിയായ "തൃണപത്രങ്ങൾ (Leaves of Grass)" പ്രസിദ്ധീകരിക്കപ്പെട്ടത്. ഇതിലെ ഊർജസ്വലമായ വരികൾ ഇദ്ദേഹത്തിന്റെ ഉജ്ജ്വലമായ ആശയങ്ങളുടെ ഭാവപുഷ്കലമായ പ്രകാശനമാണ്. 19-ാം ശ.-ത്തിലെ മറ്റു കവികളുടെ കൂട്ടത്തിൽ വളരെയധികം ശ്രദ്ധയാകർഷിച്ചിട്ടുള്ള എമിലി ഡിക്കിൻസന്റെ (1830-86) നിസർഗസുന്ദരങ്ങളായ കവിതകൾ, ആധുനിക കാവ്യസങ്കേതത്തെ ഗണ്യമായി സ്വാധീനിച്ചിട്ടുണ്ടെന്നു കാണാം. ഗെഥേയുടെ ഫൗസ്റ്റിന്റെ പരിഭാഷകനായ ബെയാഡ് ടെയ്ലർ (1825-78), "ഹാൻസ് ബ്രെയിറ്റ്മാൻസ് ബാലഡ്സിന്റെ (Hans Breitman's Ballads, 1914)" രചയിതാവായ ചാൾസ് ലേലൻഡ് (1824-1903), "സോങ്സ് ഒഫ് ദി സീറാസ് (Songs o f the Sierras, 1871) എഴുതിയ ജോക്കിൻ മില്ലർ (1841-1913), ദ് സിംഫണി (The Symphony)" യുടെ രചയിതാവായ സിഡ്നി ലാനിയർ (1842-81) തുടങ്ങിയ കവികളും ഇക്കൂട്ടത്തിൽപ്പെടുന്നു.

നഥാനിയൽ ഹാതോൺ (1804-64) അമേരിക്കയിലെ നോവലെഴുത്തുകാരിൽ പ്രമുഖനായി കൊണ്ടാടപ്പെടുന്നു. കെട്ടുറപ്പുള്ള ആഖ്യാനശൈലിയും ശില്പസൗകുമാര്യവുമാണ് ഹാതോണിന്റെ രചനയുടെ പ്രധാനമുദ്രകൾ. "ശോണാക്ഷരം (The Scarlet Letter, 1850), ഏഴുമുഖപ്പുകളുള്ള വീട് (The House of the Seven Gables, 1861), മാർബിൾ ഫാൺ (The Marble Fann, 1860)" എന്നിവയാണ് ഇദ്ദേഹത്തിന്റെ പ്രധാന നോവലുകൾ. ധാരാളം ചെറുകഥകളും ഇദ്ദേഹം രചിച്ചിട്ടുണ്ട്. അനവധി നോവലുകളെഴുതിയെങ്കിലും ഹാരിയറ്റ് ബീച്ചർ സ്റ്റോവിന്റെ (1811-96) യശഃസ്തംഭം നിലനില്ക്കുന്നത് അങ്കിൾ ടോംസ് ക്യാബിൻ (Uncle Tom's Cabin, 1852) എന്ന ഒരൊറ്റ കൃതിയിന്മേലാണ്. ഫ്രാൻസിസ് ബ്രെറ്റ്ഹാർട്ട് (1836-1902) തന്റെ സംഭവബഹുലമായ സാഹിത്യജീവിതത്തിന്റെ ആദ്യഘട്ടങ്ങളിൽ ഉദ്ദീപിപ്പിച്ച പ്രതീക്ഷകൾ സഫലമാക്കിത്തീർക്കുകയുണ്ടായില്ല. അനേകം കൃതികൾ ഇദ്ദേഹം പില്ക്കാലത്തെഴുതുകയുണ്ടായെങ്കിലും അവയ്ക്ക് സാഹിത്യമൂല്യം ഏറെയില്ല. എന്നാൽ, ബ്രെറ്റ്ഹാർട്ടിന്റെ സാഹിത്യപങ്കാളിയും 'മാർക്ക് ട്വയിൻ' എന്ന തൂലികാനാമത്തിൽ പരക്കെ കൊണ്ടാടപ്പെടുന്ന എഴുത്തുകാരനായ സാമുവൽ ലോങ്ഹോൺ ക്ളെമൻസ് (1835-1910) "ടോം സായറുടെ സാഹസങ്ങൾ (The Adventures of Tom Sawyer, 1870), മിസിസിപ്പിയിലെ ജീവിതം (Life on the Mississippy, 1883), ഹക്കിൾബറി ഫിന്നിന്റെ സാഹസങ്ങൾ (The Adventures of Huckleberry Finn, 1884)" എന്നീ പ്രശസ്ത കൃതികളിൽക്കൂടി അനശ്വര കീർത്തി നേടി. ഈ കാലഘട്ടത്തിലെ ഏറ്റവും ഉന്നതശീർഷനായ അമേരിക്കൻ സാഹിത്യകാരൻ ഹെന്റി ജെയിംസ് (1843-1916) ആണ്. ബഹുമുഖമായിരുന്നു ഇദ്ദേഹത്തിന്റെ പ്രതിഭാപ്രകാശനങ്ങൾ. സാഹിത്യവിമർശനപരമായ കൃതികൾ മാത്രം മതി ഇദ്ദേഹത്തെ ഒരൊന്നാംകിട എഴുത്തുകാരനായി ഗണിക്കുവാൻ. എന്നാൽ അനവധി നോവലുകളുടെ സ്രഷ്ടാവ് എന്ന നിലയിലാണ് ഇദ്ദേഹം പൊതുവേ ആദരിക്കപ്പെടുന്നത്. ഇക്കൂട്ടത്തിൽ, ഒരു വനിതയുടെ "ഛായാചിത്രം (The Portrait of a Lady, 1881), സ്ഥാനപതികൾ (The Ambassadors, 1903)" എന്നിവ പ്രസിദ്ധങ്ങളാണ്. ജീവിതവീക്ഷണത്തിൽ ഹെന്റി ജെയിംസ് ഒരമേരിക്കൻ എന്നതിനെക്കാൾ ഒരു യൂറോപ്യനാണ്.

വില്യം ഡീൻഹവൻസ് (1837-1920) ആണ് അമേരിക്കൻ സാഹിത്യത്തിൽ റിയലിസ്റ്റു സങ്കേതത്തിന്റെ ഉദ്ഘാടകൻ. ഫ്രാങ്ക് നോറിസിന്റെ (1870-1902) "മാക് ടീഗ് (1899)" എന്ന നോവൽ അമേരിക്കൻ റിയലിസ്റ്റു പ്രസ്ഥാനത്തിന്റെ ചരിത്രത്തിൽ ഒരു നാഴികക്കല്ലാണ്. ഡേവിഡ് ഗ്രഹാം ഫിലിപ്സും (1867-1911) ഈ പന്ഥാവിൽക്കൂടി കുറെയേറെ മുന്നേറിയ ഒരു നോവലെഴുത്തുകാരനായിരുന്നു. സ്റ്റീഫൻ ക്രെയിനിന്റെ (1871-1900) "ധീരതയുടെ ശോണമുദ്ര (The Red Badge of Courage, 1895)" എന്ന യുദ്ധകഥ അമേരിക്കൻ സാഹിത്യത്തിൽ നാച്വറലിസ (naturalism) ത്തിന്റെ ആരംഭത്തെ കുറിക്കുന്ന ഒരു നോവലാണ്. പ്രാദേശികജീവിതത്തെ യഥാതഥമായി പ്രകാശിപ്പിച്ച ഇക്കാലത്തെ എഴുത്തുകാരിൽ തോമസ് നെല്സൻ പേജ് (1853-1922), ജോർജ് വാഷിങ്ടൺ കേബിൾ (1844-1925) എന്നിവർ അമേരിക്കൻ സാഹിത്യചരിത്രത്തിൽ പ്രാമാണികമായ സ്ഥാനം നേടിയിട്ടുണ്ട്. പേജ്, വെർജീനിയയിലെ ജീവിതം ചിത്രീകരിച്ചപ്പോൾ കേബിൾ ലൂസിയാനാ ജീവിതമാണു പ്രമേയമാക്കിയത്. 

ചെറുകഥാസാഹിത്യത്തിന് അമേരിക്കയുടെ സംഭാവന വളരെ വിലപിടിച്ചതാണ്. കേബിൾ, ഇർവിങ്, അംബ്രോസ്ബിയേഴ്സ് (1842-1914), ഹാതോൺ, പോ, ഹാർട്ട്, ഹെന്റി ജെയിംസ്, എഡിത് വാർട്ടൻ (1862-1937) എന്നീ അമേരിക്കൻ എഴുത്തുകാർ ഈ സാഹിത്യരൂപത്തിലൂടെ സാർവദേശീയ പ്രശസ്തി നേടിയവരാണ്. സമ്പന്നമായ ഈ പാരമ്പര്യം 20-ാം ശ.-ത്തിലും അമേരിക്ക പിൻതുടർന്നുകൊണ്ടിരിക്കുന്നു. ചെറുകഥാസാഹിത്യത്തിൽ ഒരു നൂതന സാങ്കേതികരീതി ആവിഷ്കരിച്ച എഴുത്തുകാരനാണ് ഒ. ഹെന്റി എന്ന തൂലികാനാമത്തിൽ അറിയപ്പെടുന്ന വില്യം സിഡ്നി പോർട്ടർ (1862-1910).

ഡബ്ള്യു.ഡി. ഹവല്സ് ഉദ്ഘാടനം ചെയ്ത റിയലിസം ഫ്രാൻസിലെയും റഷ്യയിലെയും എഴുത്തുകാരുടെ സ്വാധീനതമൂലം 20-ാം ശ.-ത്തിൽ തഴച്ചു വളരുകയും പ്രസിദ്ധങ്ങളായ അനവധി നോവലുകളുടെ പ്രകാശനത്തിന് വഴിതെളിക്കുകയുമുണ്ടായി. ഇക്കൂട്ടത്തിൽ ഗണനീയമായ ഒരു കൃതിയാണ് ജാക്ക് ലണ്ടന്റെ (1876-1916) "കാടിന്റെ വിളി (The Call of the Wild, 1903)" എന്ന നോവൽ. തീയഡോർ ഡ്രൈസറുടെ (1871-1945) "സിസ്റ്റർ ക്യാരി (1900)", ഒരു അമേരിക്കൻ ദുരന്തം (1925) എന്നീ നോവലുകൾ നാച്വറലിസത്തിന്റെ വെന്നിക്കൊടി പറപ്പിച്ചു. ആക്ഷേപഹാസ്യപ്രധാനമാണ് നോബൽ സമ്മാനാർഹനായിത്തീർന്ന സിങ്ക്ളയർ ലൂയിസിന്റെ (1885-1951) നോവലുകളിലധികവും. ഇദ്ദേഹത്തിന്റെ "പ്രധാന നിരത്ത് (Main Street, 1920)" ചെറുപട്ടണങ്ങളിലെ ജീവിതത്തെയും, ബാബിറ്റ് (1922) കച്ചവടക്കാരനെയും, ആരോസ്മിത് (1925) ഡോക്ടറെയും, എൽമർഗ്യാൻട്രി (1927) പുരോഹിതനെയും നിശിതമായ ആക്ഷേപഹാസ്യത്തിനു ശരവ്യമാക്കുന്നു. സാമൂഹികാദർശപ്രചോദിതനായി സോദ്ദേശ്യകമായ നോവലുകൾ രചിച്ച് കീർത്തി നേടിയ എഴുത്തുകാരനാണ് അപ്ടൺ സിങ്ക്ളയർ (1878-1968). ഇദ്ദേഹത്തിന്റെ പ്രധാനപ്പെട്ട കൃതികളിലൊന്നാണ് "വനം (The Jungle, 1906)" എന്ന നോവൽ. 1939 മുതൽ 1952 വരെയുള്ള ലോകസംഭവങ്ങളെ പ്രമേയമാക്കുന്നവയാണ് നിരവധി വാള്യങ്ങളിലായി പ്രസിദ്ധം ചെയ്തിട്ടുള്ള "ലാനി ബഡ് (Lanny Budd)" നോവലുകൾ. 

അപ്ടൺ സിങ്ക്ളയറുടെ സാമൂഹിക വിമർശനരീതി അവലംബിച്ച് എഴുതപ്പെട്ട നോവലുകളുടെ കൂട്ടത്തിൽ റാൻഡോൾഫ് ബോൺ (1886-1918), വാൻ വൈക് ബ്രുക്സ് (1886-1963), ലഡ്വിഗ് ലെ വിഷോൺ (1882-1955) എന്നിവരുടെ കൃതികൾ ഉൾപ്പെടുന്നു. ഈ നൂറ്റാണ്ടിന്റെ രണ്ടാം ദശകത്തിൽ ശ്രദ്ധേയനായിത്തീർന്ന മറ്റൊരു കഥാകൃത്താണ് ഷെർവുഡ് അൻഡേഴ്സൺ (1876-1941). നോവലിസ്റ്റ് എന്നതിനെക്കാൾ ചെറുകഥാകൃത്ത് എന്ന നിലയിലാണ് അൻഡേഴ്സൺ കൂടുതൽ അറിയപ്പെടുന്നത്. ഡോൺ-ബേൺ (1889-1928), തോൺടൻ വൈൽഡർ (1897-1975) എന്നിവർ യാഥാർഥ്യങ്ങളിൽനിന്ന് ഓടി, റൊമാൻസിന്റെ ലോകത്തിൽ അഭയം തേടിയ എഴുത്തുകാരാണ്. ഇതിൽ വൈൽഡറുടെ "സാൻ ലൂയി റേയിലെ പാലം (The Bridge of San Luis Ray, 1927)" കലാമേന്മയുള്ള കൃതിയാണ്. മനഃശാസ്ത്രപരമായ ഉൾക്കാഴ്ചകൾ നല്കുന്നവയാണ് സൂസൺ ഗ്ലാസ്പെലിന്റെ (1882-1948) മിക്ക കൃതികളും. നിർമ്മാണചാതുര്യത്തിലും ഭാവനാസമ്പന്നതയിലും ഏറെക്കുറെ തുല്യരാണ് ജോൺ ഡോസ് പാസോസ് (1896-1970), ലൂയി ബ്രോം ഫീൽഡ് (1896-1956), തോമസ് വൂൾഫ് (1900-38) എന്നിവർ.

ഒന്നാം ലോകയുദ്ധത്തിനു ശേഷം അമേരിക്കൻ നോവൽ സാഹിത്യരംഗം കൂടുതൽ സമ്പന്നവും വൈവിധ്യപൂർണവുമായിത്തീരുകയുണ്ടായി. ജെർട്രൂഡ് സ്റ്റെയിൻ (1874-1946), വില്യം ഫോക്നർ (1897-1962), പേൾ ബക്ക് (1892-1973), സിങ്ക്ളയർ ലൂയിസ്, തിയഡോർ ഡ്രൈസർ, ഏണസ്റ്റ് ഹെമിങ്വേ (1898-1961), എഴ്സ്കിൻ കാൾഡ്വെൽ (1903-87), മാർഗരറ്റ് മിച്ചൽ (1900-49) എന്നിവരെല്ലാം ഈ സമ്പന്നതയ്ക്കു കാരണക്കാരായ പ്രഖ്യാത കഥാകൃത്തുകളാണ്. 
വ്യക്തിപരതയിൽനിന്ന് സാമൂഹിക ബോധത്തിലേക്കുള്ള വ്യതിയാനത്തെ പ്രതിഫലിപ്പിക്കുന്ന കൃതികളാണ് സ്റ്റെയിൻബെക്കിന്റെ (1902-69) "ക്രോധത്തിന്റെ മുന്തിരിക്കുലകൾ (The Grapes of Wrath, 1939)", എഴ്സ്കിൻ കാൾഡ്വെല്ലിന്റെ "പുകയില നിരത്ത് (Tobacco Road, 1932)" എന്നിവ. അമേരിക്കയിലെ ആഭ്യന്തരയുദ്ധകാലഘട്ടത്തെ അധികരിച്ചുള്ള അനേകം നോവലുകളുടെ കൂട്ടത്തിൽ മാർഗരറ്റ് മിച്ചലിന്റെ "കാറ്റിനൊപ്പം മറഞ്ഞു (Gone with the Wind, 1936)" പലതുകൊണ്ടും പ്രഥമസ്ഥാനം അർഹിക്കുന്നു. 
ഹെമിങ്വേയുടെയും ഫോക്നറുടെയും കാലത്തിനുശേഷം ശ്രദ്ധയാകർഷിക്കുന്ന അനവധി നോവലെഴുത്തുകാർ അമേരിക്കയിൽ വളർന്നുവരികയുണ്ടായി. രണ്ടാം ലോകയുദ്ധത്തിനുശേഷം രംഗപ്രവേശം ചെയ്ത ഇവരുടെ സ്വാധീനത വളരെ ശക്തമാണെങ്കിലും വ്യക്തിപരമായി അവരുടെ നേട്ടങ്ങൾ വിലയിരുത്തപ്പെട്ടുകഴിഞ്ഞിട്ടില്ല. സമകാലിക അമേരിക്കൻ ജീവിതത്തെ പ്രതിഫലിപ്പിക്കുന്നതും വിവിധ മാനുഷികപ്രശ്നങ്ങളെ ഉൾക്കൊള്ളുന്നതുമായ കൃതികളാണ് ഇവർ രചിച്ചുകൊണ്ടിരിക്കുന്നത്.

സർഗാത്മക സാഹിത്യത്തോടൊപ്പം സമ്പന്നമായ ഒരു നിരൂപണസാഹിത്യവും അമേരിക്കയിൽ രൂപംകൊണ്ടിട്ടുണ്ട്. ഹ്യൂമനിസവും നാച്വറലിസവും ചേരിതിരിഞ്ഞുനിന്നാണ് അമേരിക്കൻ നിരൂപണസാഹിത്യം ഏറെക്കാലം പ്രവർത്തനം നടത്തിയത്. ഹ്യൂമനിസത്തിന്റെ പക്ഷത്തിലുള്ള പ്രധാന എഴുത്തുകാർ യാഥാസ്ഥിതികരായ ജെ.ജെ. ചാപ്മാൻ (1862-1933), പോൾ എൽമർ മൂർ (1864-1936), ജോർജ് വുഡ്ബെറി (1855-1930), ഇർവിങ് ബാബിറ്റ് (1865-1933), സ്റ്റുവർട്ട് ഷെർമൻ (1881-1926) എന്നിവരാണ്. നാച്വറലിസ്റ്റു ചിന്താഗതിക്കാരായ വാൻ വൈക് ബ്രൂക്സ്, ഏണസ്റ്റ് ബോയിഡ് (1887-1946), എച്ച്.എൽ. മെൻകൻ (1880-1956) എന്നിവരും ഉന്നതശീർഷരായ നിരൂപകന്മാരായിരുന്നു. സാഹിത്യാസ്വാദനത്തിന്റെ നിലവാരം ഉയർത്തുന്നതിൽ ശ്രദ്ധേയമായ പങ്കുവഹിച്ച നിരൂപകനാണ് ഡബ്ള്യു.സി. ബ്രൗണൽ (1851-1928). ഇംപ്രഷണിസ്റ്റിക് നിരൂപണമാണ് ജെയിംസ് ഹുനേക്കറു (1860-1921)ടേത്. 

ദാർശനിക സാഹിത്യത്തിന്റെ രംഗത്ത് അമേരിക്കയുടെ പ്രതിനിധികൾ വില്യം ജെയിംസും (1842-1910) ജോർജ് സന്തായനയും (1863-1952) ആണ്. അവരുടെ ദാർശനിക കൃതികൾ അമേരിക്കയുടെ ബുദ്ധിപരമായ ജീവിതത്തെ ഗണ്യമായ നിലയിൽ ഗുണപുഷ്കലമാക്കിയിട്ടുണ്ട്. ഉപന്യാസങ്ങളുടെ രംഗത്ത് ഹെന്റി ബ്രുക് ആഡംസ് (1838-1918), വുഡ്രോ വിൽസൻ (1856-1926) എന്നീ പേരുകൾ അവിസ്മരണീയങ്ങളാണ്. 

അമേരിക്കൻ പാരമ്പര്യം എന്ന വസ്തുതയിലൂന്നിനിന്ന് ഗ്രന്ഥരചന നടത്തിയ വാൻ വിക് ബ്രൂക്സ് (1886-1963) സ്വയം ഒരു പ്രസ്ഥാനമായി തലയുയർത്തി നില്ക്കുന്നു. ഹ്യൂമനിസ്റ്റുകളെയും കാർഷിക വാദികളെയുംപോലെ ഇദ്ദേഹവും പാരമ്പര്യത്തെ മനുഷ്യജീവിതത്തിലെ നിർണായക ഘടകമായി കാണുകയുണ്ടായി. പ്യൂരിറ്റന്മാരുടെ വീഞ്ഞ് (1908), അമേരിക്കയുടെ പ്രായപൂർത്തി (1915), സാഹിത്യവും നേതൃത്വവും (1918) എന്നീ ആദ്യകാലകൃതികളിൽ അമേരിക്കൻ സാഹിത്യത്തിന്റെ വന്ധ്യാവസ്ഥയെക്കുറിച്ച് വിലപിച്ച ഇദ്ദേഹം സാഹിത്യത്തെ ഗൗരവബുദ്ധിയോടെ വീക്ഷിക്കാൻ അമേരിക്കക്കാരെ ആഹ്വാനം ചെയ്തു. മാർക്ക് റ്റ്വയിനിന്റെ കഠിനപരീക്ഷണം (1920), ഹെന്റി ജെയിംസിന്റെ തീർഥാടനം (1925) എന്നീ കൃതികളിൽ മാനസികാപഗ്രഥന തത്ത്വങ്ങളുടെ വിദഗ്ദ്ധമായ പ്രയോഗം കാണാം. അമേരിക്കയിലെ എഴുത്തുകാരന്റെ ചരിത്രം 1850-1915 എന്ന അഞ്ചു വാല്യങ്ങളുള്ള ഗ്രന്ഥം ഇദ്ദേഹത്തിന് അമേരിക്കൻ സാഹിത്യ ചരിത്രത്തിൽ സ്ഥിരപ്രതിഷ്ഠ നേടിക്കൊടുത്തു. 

സാമൂഹിക ശാസ്ത്രാധിഷ്ഠിത നിരൂപണ ഗ്രന്ഥങ്ങൾ രചിച്ച എഡ്മൺഡ് വിൽസൻ (1895-1972), സാന്മാർഗിക മൂല്യങ്ങൾക്ക് ഊന്നൽ നല്കിയ എഫ്.ഓ. മഥീസൻ (1902-50), മനഃശാസ്ത്രതത്ത്വങ്ങൾ മാർഗദർശകമായി സ്വീകരിച്ച ലെസ്ളി ഫീഡ്ലർ (1917-2003) എന്നിവരാണ് മറ്റു നിരൂപകരിൽ പ്രാധാന്യമർഹിക്കുന്നത്. എഡ്മൺഡ് വിൽസൻ 1931-ൽ പ്രസിദ്ധീകരിച്ച ആക്സൽസ് കാസിൽ എന്ന ഗ്രന്ഥം സിംബലിസ്റ്റ് സാഹിത്യത്തെക്കുറിച്ചുള്ള ആദ്യകാല ആധികാരിക ഗ്രന്ഥങ്ങളുടെ കൂട്ടത്തിൽ പ്രമുഖ സ്ഥാനമർഹിക്കുന്നു. 1938-ൽ പ്രസിദ്ധീകരിച്ച ദ ട്രിപ്പിൾ തിങ്കേഴ്സ് എന്ന ഗ്രന്ഥത്തിലെ ഇസ് വേഴ്സ് എ ഡൈയിങ് റ്റെക്നിക് എന്ന ലേഖനത്തിൽ പദ്യത്തിന് - അതായത് കവിതയ്ക്ക് - ഭാവിയില്ലെന്ന് അദ്ദേഹം അഭിപ്രായപ്പെട്ടത് മലയാളസാഹിത്യ നിരൂപണരംഗത്തുപോലും അനുരണനം സൃഷ്ടിക്കുകയുണ്ടായി. മിഷലെ മുതൽ ലെനിനും ട്രോട്സ്കിയും വരെയുള്ള യൂറോപ്യൻ വിപ്ളവപാരമ്പര്യത്തിന്റെ രൂപരേഖ വരച്ചുകാട്ടുന്ന "റ്റു ദ ഫിൻലൻഡ് സ്റ്റെയ്ഷൻ (1940), ഫ്രോയ്ഡിയൻ" സാഹിത്യസിദ്ധാന്തത്തെയും സാഹിത്യത്തിനു മാർക്സിസവും ചരിത്രവിശകലനവുമായുള്ള ബന്ധത്തെയും പരിചയപ്പെടുത്തുന്ന "ദ വൂൺഡ് ആൻഡ് ദ ബൗ (1941)", ആധുനിക കാലിഫോർണിയൻ സാഹിത്യകാരന്മാരെക്കുറിച്ചുള്ള "ദ ബോയ്സ് ഇൻ ദ ഡാർക് റൂം (1941)", അമേരിക്കൻ ആഭ്യന്തരയുദ്ധകാലത്തെ സാഹിത്യത്തെക്കുറിച്ചുള്ള പഠനങ്ങളുൾക്കൊള്ളുന്ന പാട്രിയോട്ടിക് ഗോർ (1962), റഷ്യൻ സാഹിത്യത്തെയും ഭാഷയെയും കുറിച്ചുള്ള "എ വിൻഡോ ഓൺ റഷ്യ (1972)" എന്നിവയാണ് ഇദ്ദേഹത്തിന്റെ മറ്റു ഗ്രന്ഥങ്ങളിൽ പ്രധാനം. തികഞ്ഞ ലിബറൽ ചിന്താഗതിക്കാരനും മതഭക്തനുമായിരുന്ന മഥിസൻ സാഹിത്യമൂല്യനിർണയത്തിൽ കർക്കശമായ നിലപാടെടുത്തിരുന്ന ആളാണ്. "ദി അച്ചീവ്മെന്റ് ഒഫ് റ്റി.എസ്. എലിയറ്റ് (1935), അമേരിക്കൻ റെനെയ്സൻസ് (1941), ഹെന്റി ജെയംസ്; ദ മേജർ ഫെയ്സ് (1944)" എന്നിവ ഇദ്ദേഹത്തിന്റെ കൃതികളുടെ കൂട്ടത്തിൽ മികച്ചു നില്ക്കുന്നു. 

1930-കളുടെ അന്ത്യത്തിൽ രൂപംകൊണ്ട് 1940 കളിൽ നിരൂപണരംഗത്ത് പ്രാമുഖ്യം നേടിയ 'നവനിരൂപണ' പദ്ധതി (New Criticism)യെക്കുറിച്ചാണ് ഇനി ചിന്തിക്കാനുള്ളത്. ചരിത്രം, ജീവചരിത്രം തുടങ്ങിയ സാഹിത്യബാഹ്യപരിഗണനകൾ ഉപേക്ഷിച്ച് ഒരു സാഹിത്യകൃതിയെ ഒരു ജൈവസ്വരൂപമായി (Organic Unit) കാണുക എന്നതാണ് ഈ പദ്ധതിയുടെ മുഖ്യസവിശേഷത. കൃതിയുടെ പാഠ്യാംശത്തിന്റെ (text) സൂക്ഷ്മമായ അപഗ്രഥനത്തിലൂടെ കവിഹൃദയം കണ്ടെത്തുന്ന ഈ സമ്പ്രദായം പാഠനിരൂപണവിഭാഗത്തിൽ (textual criticism) പെടുന്നു. ടി.എസ്. എലിയറ്റും ഇംഗ്ളീഷ് വിമർശകനായ ഐ.എ. റിച്ചാഡ്സ്, വില്യം എംപ്സൻ എന്നിവരുമാണ് ഇക്കൂട്ടർക്ക് വഴികാട്ടികളായത്. 1938-ൽ ക്ളെയന്ത് ബ്രൂക്സും റോബർട്ട് പെൻ വാറനും ചേർന്നു പ്രസിദ്ധപ്പെടുത്തിയ അൺഡർസ്റ്റാൻഡിങ് പോയട്രി എന്ന ഗ്രന്ഥത്തോടെ ഈ നിരൂപണ പദ്ധതി ഔപചാരികമായി ഉദ്ഘാടനം ചെയ്യപ്പെട്ടതായി കണക്കാക്കാം. മൂന്നു വർഷത്തിനുശേഷം 1941-ൽ ജോൺ ക്രോ റാൻസം രചിച്ച "ന്യൂ ക്രിട്ടിസിസം" എന്ന ഗ്രന്ഥം ഈ സമ്പ്രദായത്തിനു സ്ഥിരപ്രതിഷ്ഠ നേടിക്കൊടുത്തു. അലൻ റ്റെയ്റ്റ് (1899-1978), ഐവർ വിന്റേഴ്സ് (1900-68), ആർ.പി. ബ്ളാക്മൂർ (1904-65), കെന്നത്ത് ബർക് (1897-1993), സ്റ്റാൻലി എഡ്ഗർ ഹൈമൻ എന്നിവരാണ് മറ്റു നവനിരൂപകരിൽ പ്രമുഖർ.

പുതിയ കവിതയുടെ കാലഘട്ടം ആരംഭിക്കുന്നത് ഹാരിയറ്റ് മൺറോയുടെ (1860-1936) കവിത, ഒരു പദ്യമാസിക (Poetry A Magazine of Verse) എന്ന പ്രസിദ്ധീകരണത്തിന്റെ ഒന്നാം ലക്കത്തോടുകൂടിയാണെന്നു (1912) പറയാം. ഇക്കാലത്തെ പുത്തൻ കവികളുടെ വിഹാരരംഗമായിരുന്നു ഈ പ്രസിദ്ധീകരണം. കവിതയിലെ ഈ നവോത്ഥാനത്തിന്റെ ഉത്പത്തി കേന്ദ്രങ്ങൾ വാസ്തവത്തിൽ വാൾട്ട് വിറ്റ്മാനും എഡ്ഗാർ അല്ലൻ പോയും എമിലി ഡിക്കിൻസനുമായിരുന്നു. "സ്പൂൺ റിവർ ആന്തോളജി (Spoon River Anthology, 1915)" യിലൂടെ പ്രശസ്തിയിലേക്കുയർന്ന എഡ്ഗാർ ലീ മാസ്റ്റേഴ്സും (1869-1950) മോഹഭംഗത്തിന്റെ ഹൃദയവേദനയെപ്പറ്റി പാടിയ ഈ.എ. റോബിൻസണും (1869-1935) പുത്തൻ അമേരിക്കൻ ജീവിത്തിന്റെ വ്യാഖ്യാനമെന്നുദ്ഘോഷിക്കപ്പെടുന്ന ഷിക്കാഗോ കവിതകളുടെ (Chicago, 1916) കർത്താവായ കാൾ സാൻബർഗും (1878-1967) ആണ് കവിതാനവോത്ഥാനത്തിന്റെ ആദ്യകാല നായകന്മാർ. ഇവരെല്ലാവരും കാവ്യഭാഷയെ നിത്യജീവിതത്തിലെ സംസാരഭാഷയോടടുപ്പിക്കുന്നതിൽ നിർബന്ധബുദ്ധിക്കാരായിരുന്നു. 

എസ്രാ പൗണ്ട് (1885-1972) ആരംഭിച്ച ഇമേജിസ്റ്റ് (Imagist) പ്രസ്ഥാനം 20-ാം ശ.-ത്തിലെ അമേരിക്കൻ കാവ്യസരണിയെ കൂടുതൽ സമ്പന്നമാക്കി. ഫ്രഞ്ച്-ചൈനീസ് സാഹിത്യങ്ങളിൽനിന്നും പ്രചോദനം നേടിയ ഒരു സാർവജനീനകാവ്യപ്രതിഭയായിരുന്നു പൌണ്ടിന്റേത്. ഏമി ലോവൽ (1874-1925), ജോൺ ഗൂൽഡ് ഫ്ളെച്ചർ (1886-1950) ഹിൽഡാ ഡൂലിറ്റിൽ (1886-1961), കോൺറാഡ് ഐക്കൻ (1889-1973) എന്നിവരാണ് ഈ ഇമേജിസ്റ്റ് സ്കൂളിന്റെ മറ്റു പ്രതിനിധികൾ. 

1922-ൽ ആദ്യമായി ഇംഗ്ളണ്ടിലും പിന്നീട് അമേരിക്കയിലും പ്രസിദ്ധം ചെയ്ത "തരിശുഭൂമി (The Waste Land)" യുടെ കർത്താവായ ടി.എസ്. എലിയറ്റ് (1888-1965) 20-ാം ശ.-ത്തിലെ പുത്തൻ കാവ്യപരീക്ഷണങ്ങളുടെ ഒരു പ്രധാന പ്രചോദനകേന്ദ്രമായിത്തീർന്നു. ഹാട്ട് ക്രെയിൻ (1899-1932), മാൽക്കം കൗലി (1898-1989), ആർചിബാൾഡ് മാക്ലീഷ് (1892-1982) തുടങ്ങിയ കവികളെ എലിയറ്റ് ഗണ്യമായി സ്വാധീനിച്ചിട്ടുണ്ട്. എലിയറ്റിന്റെ സ്വാധീനത ഉൾക്കൊണ്ട മറ്റൊരു കവിയും ബുദ്ധിജീവിയുമാണ് അല്ലൻ ടേറ്റ് (1899-1979). ജോൺ ക്രോ റാൻസം (1888-1974), റോബർട്ട് പെൻ വാറൻ (1905-1989) എന്നിവരും അക്കൂട്ടത്തിൽപ്പെടുന്നു. കരുത്തുറ്റ ഒരു കാവ്യശൈലിയുടെ ഉടമകളാണ് റോബിൻസൺ ജെഫേഴ്സും (1887-1962), വാലസ് സ്റ്റീവൻസും (1879-1955). ന്യൂ ഇംഗ്ളണ്ടിലെ നാട്ടിൻപുറങ്ങളുടെ മനോഹരങ്ങളായ ചിത്രങ്ങളവതരിപ്പിച്ചിട്ടുള്ള റോബർട്ട് ഫ്രോസ്റ്റിന്റെ (1874-1963) ആദ്യത്തെ പ്രസിദ്ധ കൃതി ഒരു വൃക്ഷസാക്ഷി (A Witness Tree, 1942) ആണ്. ആഫ്രോ-അമേരിക്കൻ കവികളുടെ സംഭാവനകളും ശ്രദ്ധേയങ്ങളാണ്. വെൽഡൺ ജോൺസൺ (1871-1938), കൗണ്ടി കളൻ (1903-46) എന്നിവരാണ് ഇവരിൽ പ്രമുഖർ.

അമേരിക്കൻ നാടകം മറ്റു സാഹിത്യശാഖകളെപ്പോലെതന്നെ ആദ്യകാലങ്ങളിൽ ഇംഗ്ളണ്ടിലെ നാടകത്തിന്റെ ദുർബലമായ അനുകരണമായിരുന്നു. സ്ഥായിയായ കലാമൂല്യമുള്ള അപൂർവം നാടകങ്ങളേ എഴുതപ്പെട്ടിരുന്നുള്ളു. നാടകകൃത്തിനെക്കാൾ പ്രാധാന്യം നടന്മാർക്കും നിർമാതാക്കൾക്കുമായിരുന്നു. പലപ്പോഴും ഇംഗ്ലണ്ടിൽനിന്ന് ഇറക്കുമതി ചെയ്ത നാടകങ്ങളാണ് അമേരിക്കയിൽ അവതരിപ്പിക്കപ്പെട്ടിരുന്നത്. ടോം ടെയിലർ എന്ന ഒരു ഇംഗ്ലീഷുകാരൻ എഴുതിയ "നമ്മുടെ അമേരിക്കൻ മച്ചുനൻ (Our American Cousin, 1858)" എന്ന നാടകം വാഷിങ്ടണിലെ ഫോഡ്സ് തിയെറ്ററിൽ കണ്ടുകൊണ്ടിരുന്നപ്പോഴാണ് യു.എസ്. പ്രസിഡന്റ് എബ്രഹാം ലിങ്കൺ (1809-65) വധിക്കപ്പെട്ടത്. ഇക്കാലത്ത് അരങ്ങേറിയിരുന്ന മിക്ക കൃതികളും പ്രസിദ്ധങ്ങളായ നോവലുകളുടെ നാടകാവിഷ്കരണങ്ങളായിരുന്നു. ഡബ്ള്യു.ഡി. ഹവൽസ് തുടങ്ങിയ നാടകരചയിതാക്കൾക്കുപോലും അന്ന് ഈ സാഹിത്യരൂപത്തിന് ഏറെ പുതുമ നല്കാൻ കഴിഞ്ഞിരുന്നില്ല. അങ്ങനെ വളരെക്കാലം അമേരിക്കൻ നാടകസാഹിത്യം, യൂറോപ്പിന്റെയും ഇംഗ്ലണ്ടിന്റെയും വളരെയധികം പിന്നിലായിരുന്നു. 20-ാം ശ.-ത്തിന്റെ ആരംഭത്തിൽപ്പോലും അമേരിക്ക ഈ രംഗത്ത് ശ്രദ്ധേയമായ എന്തെങ്കിലും നേട്ടം കൈവരിക്കുമെന്ന പ്രതീക്ഷയില്ലായിരുന്നു. എങ്കിലും ഈ നൂറ്റാണ്ടിന്റെ ആദ്യദശകം അവസാനിക്കാറായപ്പോഴേക്കും നാടകരംഗത്ത് ഒരു പുതുജീവന്റെ നാഡിമിടിപ്പ് അനുഭവപ്പെട്ടുതുടങ്ങി. ജോസഫയിൻ പീബഡി (1874-1922) യുടെ "പൈപ്പർ (Piper, 1910)" എന്ന കാവ്യനാടകമായിരുന്നു ഈ ചലനത്തിന്റെ പ്രഥമാങ്കുരം. പഴയ സങ്കേതങ്ങളിൽനിന്നുള്ള ആശാവഹമായ ഒരു വ്യതിയാനം കാണുവാൻ പിന്നെയും കുറേനാൾ കാത്തിരിക്കേണ്ടിവന്നു. പ്രധാനമായും ന്യൂയോർക്ക് നഗരത്തെ കേന്ദ്രീകരിച്ച് ചെറിയ തോതിലാരംഭിച്ച പുതിയ നാടകാവതരണപ്രസ്ഥാനം 1920 ആയപ്പോഴേക്കും ഒട്ടൊക്കെ തഴച്ചുവളരാൻ തുടങ്ങി. 'ബോക്സ് ഓഫീസ്' വിജയം ഒരു പ്രശ്നമല്ലാതായതോടുകൂടിയാണ് നാടകകൃത്തിന്റെ സ്വാതന്ത്ര്യവും വ്യക്തിത്വവും അംഗീകരിക്കപ്പെട്ടുതുടങ്ങിയത്. ഈ പുതിയ നാടകസാഹിത്യപ്രസ്ഥാനത്തിന്റെ ആദ്യകാല പ്രവർത്തകരിൽ എഡ്നാ ഫെർബറും (1885-1968) എഡ്നാ സെന്റ് വിൻസെന്റ് മിലേയും (1892-1950) ഉൾപ്പെടുന്നു. 

യൂജിൻ ഒനീലിന്റെ (1888-1953) വരവോടുകൂടിയാണ് അമേരിക്കൻ നാടകസാഹിത്യത്തിലെ ആധുനികഘട്ടം ആരംഭിക്കുന്നത്. റിയലിസ്റ്റ്-ഇംപ്രഷനിസ്റ്റ് സങ്കേതങ്ങളുടെ ഒരു സങ്കരമാണ് ഒനീലിന്റെ പരീക്ഷണനാടകങ്ങളിൽ കാണുന്നത്. 1920-ൽ അരങ്ങേറിയ "ദി എമ്പറർ ജോൺസ് (The Emperor Jones)" ഈ പരീക്ഷണയത്നങ്ങളുടെ ഒരുത്തമ നിദർശനമാണ്. 1924-ൽ എഴുതിയ "ആൾ ഗോഡ്സ് ചിൽഡ്രൻ ഗോട്ട് വിങ്സ് (All God's Children Got Wings)" കറുത്തവരും വെള്ളക്കാരും തമ്മിലുള്ള ബന്ധമാണ് പ്രമേയമാക്കുന്നത്. ഒനീലിന്റെ മറ്റൊരു ശ്രദ്ധേയമായ നാടകമാണ് "മോണിങ് ബികംസ് എലക്ട്ര (Mourning Becomes Electra, 1931);" പ്രസിദ്ധമായ ഒരു യവനേതിഹാസകഥ ഉപയോഗിച്ച്, അമേരിക്കൻ സാമൂഹികപ്രശ്നങ്ങൾ ഈ നാടകത്തിൽ സമർഥമായി കൈകാര്യം ചെയ്തിരിക്കുന്നു. ഇരുപതു വർഷക്കാലം, തളരാത്ത ആവേശത്തോടുകൂടി, ഇദ്ദേഹം നാടകങ്ങളെഴുതി. അവയിൽ ചിലതു പ്രേക്ഷകരെ തൃപ്തിപ്പെടുത്തിയില്ല. എങ്കിലും നാടകൃത്തിന്റെ വ്യക്തിത്വവും ആധിപത്യവും അമേരിക്കൻ തിയെറ്ററിൽ ആദ്യമായി അംഗീകരിക്കപ്പെട്ടു. ന്യൂയോർക്ക് നഗരത്തിൽ മാത്രം 2,500-ലധികം പ്രാവശ്യം അവതരിപ്പിക്കപ്പെട്ട ഒരു നാടകമായിരുന്നു "ഏബീസ് ഐറിഷ് റോസ്' (Abies Irish Rose, 1922)". അതിന്റെ രചയിതാവ് ആൻ നിക്കോൾസ് ആണെന്ന് അധികം പേരും അറിഞ്ഞിരുന്നില്ല. 

ഒനീലിന്റെ സ്വാധീനത യൂറോപ്പിലേക്കും വ്യാപിക്കുകയുണ്ടായി. അമേരിക്കയിലെ ഏറ്റവും തലയെടുപ്പുള്ള നാടകകൃത്തെന്ന പദവി ഇന്നും ഒനീലിനുതന്നെയാണ്. സിഡ്നി ഹവാഡ് (1891-1939), എൻ.എസ്. ബെർമാൻ (1893-), ഫിലിപ് ഫാരി (1896-1949), റോബർട്ട് ഷെർവുഡ് (1896-1955), മോസ്ഹാർട്ട് (1904-61), ജോർജ് കോഫ്മാൻ (1889-1961) എന്നിവരാണ് പ്രമുഖരായ മറ്റ് അമേരിക്കൻ നാടകകൃത്തുകൾ. ഇവരിൽ ചിലരുടെ കൃതികൾക്ക് ഒനീലീന്റെ നാടകങ്ങളെക്കാൾ ശില്പഭംഗി അവകാശപ്പെടാമെങ്കിലും അവയ്ക്കൊന്നിനും ഒനീലിന്റെ നാടകങ്ങളുടെ വികാരസാന്ദ്രതയില്ല. പരീക്ഷണപ്രധാനമായ ഒരു നാടകമാണ് എൽമർ റൈസിന്റെ (1892-1967) "ദി ആഡിങ് മെഷീൻ (The Adding Machine, 1923). നോവലിസ്റ്റുകൂടിയായ തോൺടൺ വൈൽഡറുടെ നമ്മുടെ പട്ടണം (Our Town, 1938)" എന്ന നാടകവും പരീക്ഷണപ്രധാനമായ ഒന്നാണ്. 

ഒനീലിനുശേഷം വന്ന ഏറ്റവും ഊർജസ്വലനായ ഒരു നാടകകൃത്താണ് ക്ലിഫഡ്സ് ഓഡറ്റ്സ് (1906-63). "വെയിറ്റിങ് ഫോർ ലെഫ്റ്റി (Waiting for Lefty, 1935), എവെയ്ക്ക് ആൻഡ് സിങ് (Awake and Sing, 1935)" എന്നീ നാടകങ്ങളാണ് ഓഡറ്റ്സിന്റെ യശസ്സിന് അടിത്തറ പാകിയത്. അമേരിക്കൻ സംസാരഭാഷ കൈകാര്യം ചെയ്യുന്നതിലുള്ള അനന്യസാധാരണമായ കഴിവാണ് ഓഡറ്റ്സിന്റെ നാടകങ്ങളുടെ വശ്യതയ്ക്കുള്ള ഒരു പ്രധാന കാരണം. 

ഗദ്യനാടകങ്ങളെ അപേക്ഷിച്ച് അമേരിക്കയിൽ കാവ്യനാടകങ്ങളിൽ നടത്തപ്പെട്ട പരീക്ഷണങ്ങൾ ഏറെക്കുറെ ദുർബലങ്ങളായിരുന്നു. വാലസ് സ്റ്റീവൻസിന്റെ "കാർലോസ് എമങ് ദി കാൻഡിൽസ് (Carlos Among the Candles, 1917), ത്രീ ട്രാവലേഴ്സ് വാച്ച് എ സൺറൈസ് (Three Travellers Watch a Sunrise, 1920)" എന്നീ കാവ്യനാടകങ്ങൾ ശ്രദ്ധാർഹങ്ങളാണ്. എങ്കിലും അവ നാടകങ്ങളെന്നതിനെക്കാൾ കവിതകളായിരുന്നു; അതുകൊണ്ടുതന്നെ അവയുടെ ആസ്വാദനക്ഷമത പരിമിതമാണ്. വിന്റർസെറ്റ് (1935) അടക്കമുള്ള, മാക്സ്വെൽ അൻഡേഴ്സന്റെ (1888-1959) എല്ലാ നാടകങ്ങളുടെയും നില ഇതുതന്നെ. ആർച്ചിബാൾഡ് മാക്ലീഷിന്റെ കാവ്യനാടകങ്ങളാണ് രചനാകൗശലത്തിൽ മറ്റു നാടകങ്ങളെക്കാൾ മുന്തിനില്ക്കുന്നത്. 1958-ൽ എഴുതപ്പെട്ട ഇദ്ദേഹത്തിന്റെ ജെ.ബി. (J.B) എന്ന നാടകത്തിനു പൊതുവേ നല്ല സ്വീകരണമാണു ലഭിച്ചത്.

'ഓഫ് ബ്രോഡ്വേ' (Off Broadway) നാടകങ്ങളുടെ ആഗമനം പരീക്ഷണകുതുകികളായ നാടകകൃത്തുകൾക്ക് വളരെയധികം പ്രചോദനം നല്കുകയുണ്ടായി. രണ്ടാം ലോകയുദ്ധത്തിനു ശേഷം ഏറ്റവുമധികം പൊതുജനശ്രദ്ധയാകർഷിച്ച നാടകകൃത്തുകൾ ടെന്നസ്സി വില്യംസും (1911-83) ആർതർ മില്ലറും (1915-2005) ആണ്. "ദി ഗ്ലാസ് മെനാജറി (The Glass Menagerie, 1944), എ സ്ട്രീറ്റ് കാർ നെയിംഡ് ഡിസയർ (A Street Car Named Desire, 1947)" എന്നീ നാടകങ്ങളോടുകൂടിയാണ് ടെന്നസ്സി വില്യംസിന്റെ പ്രശസ്തിയുയർന്നത്. "ക്യാറ്റ് ഓൺ എ ഹോട്ട് ടിൻ റൂഫ് (Cat on a Hot Tin Roof, 1954)" തുടങ്ങിയ മറ്റു കൃതികൾ ഈ പ്രശസ്തിയെ ഒന്നുകൂടി ഉറപ്പിച്ചു. 1949-ൽ എഴുതിയ "ഡെത് ഒഫ് എ സെയിൽസ്മാൻ (Death of a Salesman), 1953-ൽ പ്രസിദ്ധം ചെയ്ത ദി ക്രൂസിബിൾ (The Crucible)" എന്നീ നാടകങ്ങൾ ആർതർ മില്ലറെ ശ്രദ്ധേയനായ ഒരു നാടകകൃത്താക്കി. എന്നാൽ ഈ ആദ്യകാലകൃതികൾ വഴി ഇദ്ദേഹം ഉണർത്തിവിട്ട പ്രതീക്ഷകളെ ഉത്ഫുല്ലമാക്കാൻ പോന്നവയായിരുന്നില്ല പിന്നീടെഴുതിയ നാടകങ്ങൾ. 

യൂറോപ്പിന്റെ ശ്രദ്ധയെ ഹഠാദാകർഷിച്ച മറ്റൊരു അമേരിക്കൻ നാടകകൃത്താണ് എഡ്വേർഡ് ആൽബി (1928- ). അസംബന്ധത്തിന്റെ അരങ്ങ് എന്നറിയപ്പെടുന്ന പ്രസ്ഥാനത്തിന്റെ ഒരു പ്രമുഖ പ്രതിനിധിയാണ് "ആൽബി. ദ് സൂ സ്റ്റോറി (The Zoo Story, 1958), ദ് ഡെത് ഒഫ് ബെസ്സി സ്മിത്ത് (The Death of Bessie Smith, 1959), ദി അമേരിക്കൻ ഡ്രീം (The American Dream, 1961), ഹു ഈസ് അഫ്രയ്ഡ് ഒഫ് വെർജീനിയ വൂൾഫ് (Who's Afraid of Virginia Woolf, 1962)" എന്നിവയാണ് ഇദ്ദേഹത്തിന്റെ മുഖ്യ നാടകങ്ങൾ.

അമേരിക്കൻ സാഹിത്യം അതിന്റെ മൂന്നാം ഘട്ടത്തിലേക്ക്, രണ്ടാം ലോകയുദ്ധത്തിനുശേഷം പ്രവേശിച്ചു. ലബ്ധപ്രതിഷ്ഠരായ എഴുത്തുകാർ അവരുടെ പ്രഖ്യാതമായ നിലപാടുകളിൽ ഉറച്ചുനിന്നപ്പോൾഒരു കൂട്ടം യുവസാഹിത്യകാരന്മാർ രംഗത്തേക്കു വന്നു. അമേരിക്കൻ സാഹിത്യകാരന്മാരിൽ പ്രമുഖരായ പലരുടെയും നേതൃത്വം ലോകം ഇന്ന് അംഗീകരിച്ചുകഴിഞ്ഞിരിക്കുന്നു. ഫോക്നർ തന്നെയാണ് ഒരുദാഹരണം. ഫ്രാൻസിലെയും മെക്സിക്കോയിലെയും യുവസാഹിത്യകാരന്മാരിൽ ഇദ്ദേഹം ചെലുത്തിയിട്ടുള്ള സ്വാധീനത പ്രകടമാണ്. എന്നാൽ ഈ സ്വാധീനത എല്ലായ്പ്പോഴും ഒരേ മാർഗ്ഗത്തിലൂടെയല്ല പ്രവഹിക്കുന്നത്. സാഹിത്യപരമായ ഈ ആദാനപ്രദാനങ്ങൾ അമേരിക്കൻ സാഹിത്യത്തെ സമ്പന്നമാക്കിയിട്ടുണ്ടെന്നു സമ്മതിക്കാതെ തരമില്ല. 

അമേരിക്കൻ സാഹിത്യനവോത്ഥാനത്തിന്റെ ശംഖൊലി മുഴക്കിയ മിക്കവാറും എല്ലാ പ്രമുഖ സാഹിത്യനായകന്മാരും രണ്ടാം ലോകയുദ്ധത്തിനുശേഷം തങ്ങളുടെ വിശിഷ്ടമായ ഒരു കൃതിയെങ്കിലും രചിക്കുകയുണ്ടായി. കവിതയിൽ ഫ്രോസ്റ്റും നോവലിൽ ഹെമിങ്വേയും ഫോക്നറും (1897-1962) സ്റ്റെയിൻബെക്കും നാടകത്തിൽ ഒനീലും പുതിയ നേട്ടങ്ങളുണ്ടാക്കി. ഇവരുടെ സാഹിത്യപിന്തുടർച്ചക്കാരാണു നോവലിൽ ജോൺ അപ്ഡൈക്കും (1932-) കവിതയിൽ റോബർട്ടു ലൊവലും (1917-77) നാടകത്തിൽ എഡ്വേഡ് ആൽബി(1928- )യും. അമ്പരിപ്പിക്കുന്ന സങ്കീർണതയിലും വൈവിധ്യങ്ങളിലും സ്വന്തം വ്യക്തിത്വവും തനിമയുമാണ് ഇവർ നേടുന്നത്. ഈ അന്വേഷണം മൂന്നു പ്രധാന സാംസ്കാരിക ഉപഗ്രൂപ്പുകളുടെ ജീവിതത്തിലൂടെയാണു പ്രകടമായത്. ദാക്ഷിണാത്യ-ആഫ്രോ അമേരിക്കൻ-യഹൂദ ഗ്രൂപ്പുകളുടെ ജീവിതങ്ങളിൽ. 

അടിമത്തത്തിന്റെയും ആഭ്യന്തരയുദ്ധത്തിന്റെയും അസന്തുലിതാവസ്ഥയുടെയും ഫലമായി ഉളവായ വ്രണിതാഭിമാനത്തിൽ നിന്നുയിർക്കൊണ്ട അന്യവത്കരണമാണു തെക്കിന്റെ മുഖമുദ്ര. അവരുടെ സൈനിക പരാജയത്തിന്റെ ആഴത്തിലുള്ള വടു മനസ്സിൽ മായാതെ കിടക്കുന്നു. തെക്കിന്റെ സാഹിത്യത്തിലെ ഏറ്റവുമധികം പ്രതിഭാധനനായ ഫോക്നറുടെ കഥാലോകം യുദ്ധത്തിനുമുൻപുള്ള ഐതിഹാസികമായ സംസ്കാരത്തിന്റെയും ആചാരങ്ങളുടെയും ക്രൂരതകളുടെയും യുദ്ധാനന്തരമുള്ള ദുരാഗ്രഹത്തിന്റെയും അവസരവാദത്തിന്റെയും പുരോഗതിയുടെയും ഇടയ്ക്ക് എവിടെയോ ആണുകിടക്കുന്നത്. രണ്ടു വിഭിന്നജീവിത സമ്പ്രദായങ്ങൾ തമ്മിലുള്ള അക്രമോത്സുകമായ സംഘട്ടനങ്ങളുടെ അതിർത്തിപ്രദേശമാണത്. മറ്റു ശ്രദ്ധേയരായ ദാക്ഷിണാത്യന്മാർ നാടകത്തിൽ ടെന്നസ്സി വില്യംസും (1911-83) നോവലിൽ ബഹുമുഖ പ്രതിഭാധനനായ റോബർട്ട് പെൻ വാറനും (1905-1989) കാതറീൻ ആൻ പോർട്ടറും (1890-1980) കാഴ്സൺ മാക്കള്ളേഴ്സും (1917-67) ഫ്ളാനറി ഒക്കോണറും (1925-64) മറ്റുമാണ്. ഇവരെല്ലാം അങ്ങേയറ്റം പ്രാദേശിക മനഃസ്ഥിതിക്കാരാണെങ്കിലും വേരുകൾ തേടിയലയുന്ന ആധുനിക അമേരിക്കക്കാരന്റെ ദുഃഖഭാരം പേറുന്നവർ കൂടിയാണ്. 

തെക്കും കറുത്തവർഗക്കാരുടെ ജീവിതവും കെട്ടുപിണഞ്ഞാണ് കിടന്നിരുന്നത്. എന്നാൽ ഇന്നിപ്പോൾ അതു തെക്കും വടക്കും മാത്രമായിട്ടല്ല നഗര-ഗ്രാമ ജീവിതവൈരുദ്ധ്യങ്ങളായും വളർന്നിരിക്കുന്നു. ഈ നൂറ്റാണ്ടിന്റെ ആരംഭത്തിലെ മൂന്നു ക്ളാസ്സിക് കൃതികളിൽ നിന്നാണ് ആധുനിക ആഫ്രോ-അമേരിക്കൻ സാഹിത്യത്തിന്റെ തുടക്കം. ബുക്കർ ടി. വാഷിങ്ടന്റെ (1856-1915) ആത്മകഥയായ "അപ് ഫ്രം സ്ളേവറി (1901), ഡൂബോയ്സി (വില്യം എഡ്വേഡ് ബർഗഹാർട്ട്)"ന്റെ കാവ്യോപന്യാസങ്ങളായ "ദ് സോൾസ് ഒഫ് ബ്ളാക് ഫോക്", ജെയിംസ് വെൽഡൻ ജോൺസണി (1871-1938)ന്റെ "ദ് ഓട്ടോബയോഗ്രഫി ഒഫ് ആൻ എക്സ്-കളേഡ്മാൻ" (1912) എന്നിവയാണ് ആ കൃതികൾ. 

രണ്ടാം ലോകയുദ്ധത്തിന്റെ യാതനകൾക്കുശേഷം അനുഗൃഹീതകവികളായ ക്ലോഡ് മാക്കേ (1890-1948), കൗണ്ടി കുള്ളൻ (1903-46), ജീൻ ടൂമർ (1894-1967), ലാങ്സ്റ്റൺ ഹ്യൂസ് (1902-67) എന്നിവർ ആഫ്രോ-അമേരിക്കക്കാരുടെ ജീവിതങ്ങളിലും അനുഭവങ്ങളിലും ഒരു പുതിയ താത്പര്യമുണർത്തി. ഇവരിൽ ഹ്യൂസ് ആണ് ഏറ്റവും ശ്രദ്ധേയൻ. റിച്ചാഡ് റൈറ്റിന്റെ (1908-60) നേട്ടത്തെ തുടർന്നു ആഫ്രോ-അമേരിക്കക്കാരുടെ നോവൽസാഹിത്യം ഗണനീയമായ ഒരു വിഭാഗമായിത്തീർന്നു. റാൾഫ് എലിസന്റെ (1914-94) നോവലിലും ജെയിംസ് ബാൾഡ്വി(1924-87)ന്റെ കൃതികളിലും ആഫ്രോ-അമേരിക്കക്കാരുടെ ഇതികർത്തവ്യതാബോധം പ്രതിഫലിക്കുന്നുണ്ട്. "ദ് ഡിസ്കവറി ഒഫ് വോട്ട് ഇറ്റ് മീൻസ് ടു ബി ആൻ അമേരിക്കൻ" ഇതിനൊരുദാഹരണമാണ്. ക്ളീവറിന്റെ ആത്മകഥയിലും രക്തസാക്ഷിയായ മാർട്ടിൻ ലൂഥർ കിങ്ങി(1929-68)ന്റെ കത്തിടപാടുകളിലും പ്രസംഗങ്ങളിലും ആഫ്രോ-അമേരിക്കക്കാരുടെ ആത്മീയമായ നൊമ്പരം അതിന്റെ സങ്കീർണതയിലും ആഴത്തിലും മനസ്സിലാക്കുവാൻ കഴിയും. ഉദാഹരണമായി, മാർട്ടിൻ ലൂഥർ കിങ്ങിന്റെ "ഐ ഹാവ് ഏ ഡ്രീം" അമേരിക്കയെ ഒരു വാഗ്ദത്ത ഭൂമിയായിട്ടാണു വിഭാവനം ചെയ്തിരിക്കുന്നത്. ഒരു ഇരുണ്ട ശരീരത്തിൽ പൊരുത്തപ്പെടാത്ത രണ്ടാത്മാക്കൾ, രണ്ടു ചിന്താസരണികൾ, രണ്ടുതരം അഭിനിവേശങ്ങൾ - ഇതാണു ആഫ്രോ-അമേരിക്കക്കാരന്റെ ശാപം. ഈ ശാപത്തിൽ നിന്നു മോചനം നേടുകയാണു പരമമായ ലക്ഷ്യം. 

ആഫ്രോ-അമേരിക്കക്കാരുടേതിനെക്കാൾ വ്യാപകവും ചരിത്രദൈർഘ്യമുള്ളതുമായ മറ്റൊരു തരം ശാപം പേറിനടക്കുന്നവരാണു യഹൂദന്മാർ. അവരുടെ ഉത്കണ്ഠയും തനതായ വ്യക്തിത്വത്തിനു വേണ്ടിയുള്ള അന്വേഷണവുമാണ് അവരുടെ മാനസികവ്യഥയുടെ പ്രഭവകേന്ദ്രങ്ങൾ. അമേരിക്കയിലെ ജനസംഖ്യയിൽ ഒരു ചെറിയ വിഭാഗമായ ജൂതന്മാർക്ക് അമേരിക്കയുടെ മണ്ണിൽ ആണ്ടിറങ്ങിയ ആത്മീയവേരുകളില്ല. എങ്കിലും രണ്ടാം ലോകയുദ്ധത്തിനുശേഷമുള്ള അവരുടെ സാഹിത്യത്തിന്റെ സമ്പന്നതയും പ്രാധാന്യവും അത്ഭുതകരമാണ്. ബർണാഡ് മാലമഡ് (1914-86), നോർമൻ മെയ്ലർ (1923-2007), ജെ.ഡി. സാലിഞ്ജർ (1919- ), സോൾ ബെലോ (1915-2005) എന്നിവരുടെതായി 1945-നുശേഷം ഇരുന്നൂറ്റി അമ്പതിലേറെ നോവലുകൾ പുറത്തുവന്നിട്ടുണ്ട്. നാടകത്തിൽ ആർതർ മില്ലറും (1915-2005), നിരൂപണത്തിൽ ലയണൽ ട്രില്ലിങും (1905-75), ആൽഫ്രഡ് കാസിനും (1915- ) ലെസ്ളി ഫീഡ്ലറും (1917-2003) ഉന്നതശീർഷന്മാരാണ്. യുവമനസ്സുകളെ ആഴത്തിൽ സ്വാധീനിച്ചിട്ടുള്ള അലൻ ഗിൻസ്ബർഗ് (1926- ) ബീറ്റ് കവിതാ ചൊൽക്കാഴ്ചകളിൽ ഗണനീയനാണ്. 

മാറിക്കൊണ്ടിരിക്കുന്ന ഒരു ഉപസംസ്കാരത്തിന്റെ സാഹിത്യമായ യഹൂദസാഹിത്യത്തിന്റെ ഏറ്റവും ശ്രദ്ധേയമായ സവിശേഷത അതിന്റെ വ്യക്തിപരതയാണ്. സമൂഹവുമായി പൂർണമായും പൊരുത്തപ്പെട്ടു കഴിഞ്ഞിട്ടില്ലാത്ത പ്രത്യേകതരം കഥാപാത്രങ്ങളിലൂടെയാണ് യഹൂദനോവലിസ്റ്റുകൾ തങ്ങളുടെ വർഗത്തിന്റെ സങ്കീർണങ്ങളായ വികാരവിചാരങ്ങൾക്കു പ്രകാശനം നല്കുന്നത്. അനിശ്ചിതത്വവും ആശയക്കുഴപ്പവും അശാന്തിയും നിറഞ്ഞ മനസ്സുമായി രണ്ടു ലോകങ്ങൾക്കിടയിൽ തൂങ്ങിക്കിടക്കുന്ന പ്രതീതിയാണ് ഇവരുടെ കൃതികളിലെ യഹൂദമനസ്സ് അനുവാചകരിൽ സൃഷ്ടിക്കുന്നത്. അതിലെ നർമരസത്തിനു കണ്ണുനീരിന്റെ നനവുള്ളതായിക്കാണാം. 

ഷിക്കാഗോ സർവകലാശാലയുമായി ബന്ധപ്പെട്ട് 1950-കളിൽ അമേരിക്കൻ സാഹിത്യനിരൂപണരംഗത്ത് കടന്നുവന്ന ഒരു കൂട്ടം എഴുത്തുകാർ 'ഷിക്കാഗോ നിരൂപകർ' (Chicago critics) എന്ന പേരിൽ ഖ്യാതി നേടി. 1952-ൽ പ്രസിദ്ധീകൃതമായ ക്രിറ്റിക്സ് അൻഡ് ക്രിറ്റിസിസം: എയ്ൻഷ്യന്റ് അൻഡ് മോഡേൺ എന്ന നിരൂപണഗ്രന്ഥത്തിന്റെ ലേഖകരെ സൂചിപ്പിക്കാനാണ് ഈ പദം ആദ്യമായി പ്രയോഗിച്ചത്; ക്രമേണ ഇവരുടെ സ്വാധീനത്തിൽ വളർന്നുവന്ന നിരൂപകരും ഈ പേരിൽ അറിയപ്പെട്ടു. റൊണാൾഡ് എസ്.ക്രെയ്ൻ, എൽഡർ ഓൾസൻ, വെയ്ൻ ബൂഥ്, നോർമൻ ഫ്രീഡ്മാൻ എന്നിവർ ഇക്കൂട്ടത്തിൽപ്പെടുന്നു. ഒരു സാഹിത്യനിരൂപണരീതിക്കും മറ്റൊന്നിനെക്കാൾ ഔത്കൃഷ്ട്യം അവകാശപ്പെടാനില്ലെന്നു വിശ്വസിച്ച ഇവരുടെ വിമർശനസമീപനത്തെ ബഹുമുഖമെന്നു (pluralist) വിശേഷിപ്പിക്കാം. ആദ്യകാലത്ത് അരിസ്റ്റോട്ടിലിന്റെ കാവ്യശാസ്ത്രത്തോട് ആഭിമുഖ്യം പ്രദർശിപ്പിച്ചിരുന്ന ഇവർ നിയോ-അരിസ്റ്റോട്ടലിയൻസ് (Neo-Aristotelians) എന്നും അറിയപ്പെടുന്നു. കാവ്യപാഠത്തെ മാത്രം നിരൂപണാധിഷ്ഠാനമാക്കിയ 'നവനിരൂപണ' സിദ്ധാന്തത്തോട് ഇക്കൂട്ടർക്ക് പൊതുവേ വിയോജിപ്പായിരുന്നു.

രണ്ടാം ലോകയുദ്ധത്തിനുശേഷം അറുപതുകളുടെ അവസാനത്തിലും എഴുപതുകളുടെ ആരംഭത്തിലുമായി ഒട്ടേറെ കൃതികൾ അമേരിക്കയിൽ പുറത്തിറങ്ങി. മിക്കതിലും യുദ്ധക്കെടുതികളായിരുന്നു പ്രതിപാദ്യം. സിൽവിയ പ്ളാത്തിന്റെ ബെൽ ജാർ, വ്ളാഡിമർ നബക്കോവിന്റെ ലോലിത നോർമൻ മെയ്ലറുടെ" ദ് നേക്കഡ് ആൻഡ് ദ് ഡെഡ്, ജോസഫ് ഹെല്ലറുടെ ക്യാച്ച്-22, കുർട്ട് വോണെഗട്ട് ജൂനിയറിന്റെ സ്ളോട്ടർ ഹൗസ്-ഫൈവ്" എന്നിവ ഈ കാലഘട്ടത്തിലെ പ്രധാന കൃതികളാണ്. പുതിയ എഴുത്തുകാർ രംഗപ്രവേശം ചെയ്തതോടെ അമേരിക്കൻ സാഹിത്യവിഹായസ്സിൽ മാറ്റത്തിന്റെ ശംഖൊലിയുയർന്നു. പുതു ആശയങ്ങളും, ചിന്താഗതികളും, വൈവിധ്യവും, ആവേശജനകങ്ങളായ വിവരണങ്ങളും ആധുനിക സാഹിത്യത്തിന്റെ മുഖമുദ്രയായി മാറി. സാമൂഹിക സാമ്പത്തിക സാങ്കേതിക പുരോഗതി, പിൻതള്ളപ്പെട്ടു കിടന്നിരുന്ന സമൂഹങ്ങൾക്കും വിഭാഗങ്ങൾക്കും മുൻനിരയിലേക്ക് കടന്നുവരാൻ അവസരമൊരുക്കി. 21-ാം ശ.-ത്തിന്റെ ആരംഭത്തിൽ സാഹിത്യകൃതികൾ കുറേക്കൂടി ജനകീയങ്ങളായി. ഒപ്പം തന്നെ പ്രാദേശിയതയ്ക്ക് ഊന്നൽ ലഭിച്ചുതുടങ്ങി. ആഗോള സാഹിത്യകാരന്മാർ അമേരിക്കൻ സംസ്കാരത്തെ താന്താങ്ങളുടെ കാഴ്ചപ്പാടുകളിലൂടെ അവലോകനം ചെയ്തപ്പോൾ ഒരു ദേശത്തിന്റെ സാമൂഹിക സാംസ്കാരിക സമ്പത്ത് ലോകജനതയ്ക്ക് പരിചിതമായി. ബഹുവംശീയ സാഹിത്യകൃതികൾ പ്രചാരം നേടി.

സമകാലീന അമേരിക്കൻ സാഹിത്യത്തിന്റെ ആധുനിക മുഖമായ ഉത്തരാധുനികതയുടെ പ്രത്യേകതയാണ് ക്രമഭംഗം (fragmentariness). വിഭിന്ന സ്വരങ്ങളും വ്യക്തിത്വങ്ങളും, പശ്ചാത്തലങ്ങളും കൊളാഷും, സങ്കരതയും ഉത്തരാധുനികതയിൽ ഇഴചേരുന്നു. രാഷ്ട്രീയവും, കലാപരവും, താത്ത്വികവുമായ ബാഹ്യഘടനകളെ തിരസ്കരിക്കുന്ന ഈ സാഹിത്യരചനകളിൽ ആധുനിക സാഹിത്യകൃതികളിൽക്കാണുന്ന ആഖ്യാനപാടവം പാടേ ഉപേക്ഷിക്കുന്നു. ആഖ്യാനത്തിലും പാത്രസൃഷ്ടിയിലും ഭാഗികതയെ ആശ്രയിക്കുന്ന ഇത്തരം കൃതികളിലെ രംഗങ്ങൾ ഫാസ്റ്റ്ഫുഡ് റസ്റ്റാറന്റുകളിലും, സബ്വേകളിലും, ഷോപ്പിങ് ഹാളുകളിലുമൊക്കെയാണ് ചിട്ടപ്പെടുത്തുന്നത്. "ടെലിവിഷൻ കമേർഷ്യലുകൾ, പ്ലാസ്റ്റിക് സർജറി, ഡ്രഗ്സ്" തുടങ്ങിയവയെല്ലാം ഈ കൃതികൾക്കു വിഷയങ്ങളാണ്. ഉത്തരാധുനിക സാഹിത്യകാരന്മാർ പ്രത്യേകിച്ച് "ഡേവിഡ് എഗ്ഗേഴ്സ്, ഷക്ക് പൊളാനിക്ക്" (Chuck Palahnick) തുടങ്ങിയവർ തങ്ങളുടെ കഥാപാത്രങ്ങളെ വക്രബുദ്ധിയോടും, പരിഹാസഭാവത്തോടും, ദാക്ഷിണ്യമനോഭാവത്തോടും കൂടിയാണ് അവതരിപ്പിച്ചിരിക്കുന്നത്. സ്ത്രീ പുരുഷഭേദങ്ങളും വിഭിന്ന ജാതിമത സംസ്കാരവും നിറഭേദങ്ങളും പകർന്നു നൽകിയ വ്യത്യസ്താനുഭവങ്ങൾ നിറഞ്ഞു നിൽക്കുന്ന ഓർമക്കുറിപ്പുകളും ആത്മകഥകളും മറ്റു കഥേതര രചനകളും ഈ കാലയളവിൽ ജനപ്രീതി നേടി. ഇന്ത്യൻ വംശജനായ വേദ് മേത്ത സ്റ്റോളൻ ലൈറ്റിൽ അന്ധത വികലമാക്കിയ തന്റെ ബാല്യത്തിന്റെ വേദനയും പേറി ഏകനായി പഠനത്തിന് അമേരിക്കയിലേക്ക് പോകേണ്ടിവന്നതും, തുടർന്നുണ്ടായ ജീവിതാനുഭവങ്ങളും ഹൃദയസ്പർശിയായി വിവരിക്കുന്നു. ഐറിഷ് അമേരിക്കൻ എഴുത്തുകാരനായ" ഫ്രങ്ക് മക് കോർട്ടിന്റെ എയ് ൻജലാസ് ആഷസ്, പോൾ ആസ്റ്ററിന്റെ ഹാൻഡ്സ് റ്റു മൗത്ത്" എന്നീ കൃതികളിലും ദാരിദ്ര്യത്തിന്റെ കയ്പേറിയ അനുഭവങ്ങൾ നിറഞ്ഞു നിൽക്കുന്നു. ഫെമിനിസത്തിന്റെ ഉത്തരഫലങ്ങൾ വിലയിരുത്തുന്ന കൃതികളിൽ ഉൾപ്പെടുന്നവയാണ് സൂസൻ ഡഗ്ളസും, മെറിഡിത്ത് മൈക്കൽസും ചേർന്നെഴുതിയ മമ്മി മിത്ത്. ജനിഫർബൗംഗാർഡ്നറിന്റെയും ആമി റിച്ചാർഡ്സിന്റെയും സംയുക്ത രചനയായ "മാനിഫെസ്റ്റ് എ യങ് വിമൻ, ഫെമിനിസം ആൻഡ് ദി ഫ്യൂച്ചർ" എന്നിവ.

എഴുപതുകളിൽ ഓജസറ്റുപോയ ചെറുകഥാ സാഹിത്യം ഏണസ്റ്റ് ഹെമിങ്വേ പുനരുദ്ധരിച്ചു. ഡൊണാൾഡ് ബാർത്തമെ, റോബർട്ട് കൂവർ, ജോൺ വാർത്ത്, വില്യം ഗാസ് എന്നിവർ ഏതാനും മെറ്റഫിക്ഷൻ കഥകൾ രചിക്കുകയുണ്ടായി. കടുത്ത ദാരിദ്ര്യവും, മദ്യാസക്തിയും അതിജീവിച്ച് റെയ്മൺഡ് കാർവർ യു.എസ്സിലെ ഏറ്റവും ജനപ്രീതി നേടിയ കഥാകൃത്തായി. ഇദ്ദേഹത്തിന്റെ "വിൽ യു പ്ളീസ് ബി ക്വയറ്റ് പ്ളീസ്, വോട്ട് വീ ടോക് എബൗട്ട് വെൻ വി ടോക് എബൗട്ട് ലവ്, അയാം കാളിംഗ് ഫ്രം" എന്നീ കൃതികൾ വിരസങ്ങളായ തൊഴിലിന്റെ നുകവും പേറി, വാടക വീടുകളുടെ നാലു ചുവരുകൾക്കുള്ളിൽ മദ്യത്തിനടിമകളായി ആശയറ്റു ജീവിക്കുന്ന തൊഴിലാളി സമൂഹത്തിന്റെ കഥ പറയുന്നു. ഗതിമാറി ഒഴുകുന്ന അമേരിക്കൻ സാമൂഹികജീവിതത്തിന്റെ സൂക്ഷ്മ ദൃശ്യങ്ങളടങ്ങിയ ആൻ ബിയാറ്റിയുടെ പാർക് സിറ്റി, പെർഫക്ട് റീകോൾ തുടങ്ങിയ കൃതികളിൽ ലക്ഷ്യബോധമില്ലാതെ അലയുന്ന ഇടത്തരക്കാരാണ് കഥാപാത്രങ്ങൾ. പല നിയോ റിയലിസ്റ്റിക് രചയിതാക്കളിലും കാർവറുടെയും ബിയാറ്റിയുടെയും പ്രഭാവം പതിഞ്ഞിട്ടുണ്ട്. ആ"മി ഹെംപലിന്റെ റീസൺസ് റ്റു ലിവ്, ഡേവിഡ് ലിവിറ്റിന്റെ ഫാമിലി ഡാൻസിങ്, റിച്ചാഡ് ഫോർഡിന്റെ റോക്ക് സ്പ്രിങ്സ്, ബോബി ആൻ മെയ്സന്റെ ഷീലോ ആൻഡ് അദർ സ്റ്റോറീസ്, ജോൺ അപ്ഡയ്ക്കിന്റെ ദി ആഫ്റ്റർ ലൈഫ് ആൻഡ് അദർ സ്റ്റോറീസ്" എന്നിവ ഉദാഹരണങ്ങളാണ്. 1986-ൽ റോബർട്ട് ഷപ്പാർഡും, ജെയിംസ് തോമസും ചേർന്ന് പുറത്തിറക്കിയ 'സഡൻ ഫിക്ഷൻ' എന്ന ചെറിയ ചെറുകഥാമഞ്ജരിയെ അനുകരിച്ച് അനേകം കുട്ടിക്കഥകൾ അഥവാ എഹമവെ ളശരശീിേ എന്നൊരു വിഭാഗവും അമേരിക്കൻ ഉത്തരാധുനിക സാഹിത്യത്തിലുണ്ട്. ഗദ്യകവിതയോട് സാദൃശ്യം പുലർത്തുന്ന ഇത്തരം കഥകളിൽ പാത്രവികാസത്തിന് സാധ്യത കുറവാണ്.

സമകാലീന അമേരിക്കൻ നാടക സാഹിത്യത്തിൽ സങ്കല്പവും യാഥാർഥ്യവും കൂടിക്കലരുന്നു. റ്റോണി കുഷ്നറുടെ 'എയ്ഞ്ചൽസ് ഇൻ അമേരിക്ക' നാടകങ്ങളിൽ 80-കളിൽ വിനാശം വിതച്ച എയ്ഡ്സ് രോഗവും സ്വവർഗരതിയുമാണ് വിഷയം. 'പാർട്ട് വൺ മില്ലേനിയം അപ്രോച്ചസ്സി'ലും 'പാർട്ട് റ്റു പെരിസ്ട്രോയിക്ക'യിലും അതിഭാവുകതയും, നർമവും, രാഷ്ട്രീയ ചിന്തകളും സമന്വയിക്കുന്നു. "ക്രൈംസ് ഒഫ് ദ ഹാർട്ടി"ന്റെ രചയിതാവായ "ബെത്ത് ഹെൻലി, ദ് ഹെയ്ദി ക്രോണക്കിൾസിന്റെ കർത്താവായ വെൻഡി വാസ്സെർ സ്റ്റെയ് ൻ", അമേരിക്കപ്ളേയുടെ കർത്താവും ആഫ്രോ-അമേരിക്കക്കാരിയുമായ സൂസൻ ലോറി പാർക്ക്സ് എന്നിവർ ഇക്കാലത്തെ പ്രധാന സ്ത്രീ നാടകകൃത്തുക്കളാണ്.

ഇലക്ട്രോണിക് പുരോഗതി സാഹിത്യസൃഷ്ടിയെ വികേന്ദ്രീകരിച്ചതിന് തെളിവാണ് അമേരിക്കൻ നോവൽ സാഹിത്യം. പല നോവലിസ്റ്റുകളും താന്താങ്ങളുടെ വേരുകൾ തേടി പാരമ്പര്യങ്ങളിലേക്കും, ആചാരാനുഷ്ഠാനങ്ങളിലേക്കും ചൂഴ്ന്ന് നോക്കിത്തുടങ്ങി. സോൾ ബെല്ലോ, ബെർനാഡ് മലാമുദ്, ഹൊർട്ടൻസ് ക്യാലിഷർ, ഫിലിപ്പ് റോത്ത് എന്നിവർ നഗരവാസികളായ ബുദ്ധിജീവികളുടെ, പ്രത്യേകിച്ച് യഹൂദന്മാരുടെ കാഴ്ചപ്പാടുകൾ അവതരിപ്പിച്ചപ്പോൾ, ജോൺ അപ്ഡൈക്, ജോൺ ഷീവർ എന്നിവർ പ്രൊട്ടസ്റ്റന്റുകാരായ ഇടത്തരക്കാരെയാണ് ചിത്രീകരിച്ചത്. പ്രമുഖരായ ഉത്തരാധുനിക നോവലിസ്റ്റുകളാണ് തോമസ് പിങ്ഷൊൺ, റ്റിം ഒ ബ്രയൻ, സോൺ ദിലിലോ, റ്റോണി മോറിസൺ, ജോയ്സ് കരോൾ ഓട്ട്സ് എന്നിവർ. പിങ്ഷൊൺന്റെ ദ് ക്രയിങ് ഒഫ് ലോട്ട് 49-ൽ നിഷ്കാസിതരായ ഒരുകൂട്ടം ജനങ്ങളുടെ രഹസ്യതന്ത്രങ്ങളാണ് വിഷയം. ഇദ്ദേഹത്തിന്റെയും കുർട്ട് വോനെഗട്ട് ജൂനിയറിന്റെയും കൃതികളിൽ കാല്പനികതയും, നർമവും, ഭീതിയും ഉദ്വേഗവും ചേർത്തിണക്കി ലോകത്തിന്റെ മായികാവസ്ഥയെ അവതരിപ്പിക്കുന്നു. ഓട്ട്സ്, വില്യം ബറോഡ്, റെയ്മൻഡ് കാർവർ എന്നിവർ വിഷയമാക്കിയത് അമേരിക്കൻ സാമൂഹിക ജീവിതത്തിന്റെ എല്ലാ തട്ടുകളിലും നടമാടിയിരുന്ന അക്രമവും അരാജകത്വവുമാണ്. മൂർച്ചയേറിയ നർമവും പരിഹാസത്തോടുകൂടിയ പ്രശംസയും ആണ് റോത്ത് ജോസഫ്, ഹെലൻ ജൂൾസ് ഫെയ്ഫർ എന്നിവർക്ക് ആയുധങ്ങളായത്. ശാസ്ത്ര നോവലുകളിലൂടെ പ്രശസ്തി നേടിയ ഒക്ടേവിയ ബട്ട്ലറുടെ വൈൽഡ് സീഡ്, ആഫ്രോ അമേരിക്കൻ നോവലിസ്റ്റായ സോറനീൽ ഹേസ്റ്റന്റെ ദെയർ ഐസ് വേർ വാച്ചിങ് ഗോഡ്, വില്ലാ കാതറിന്റെ മൈ അൻറ്റോണിയ എന്നിവയും ജനസമ്മതി നേടിയ കൃതികളാണ്.

വിദേശീയരുടെ രചനകളും അമേരിക്കൻ സാഹിത്യത്തിന് മുതൽ കൂട്ടായിട്ടുണ്ട്. അഫ്ഗാൻ വംശജനായ ഖാലിദ് ഖൊസെയ്നിയുടെ കൈറ്റ് റണ്ണർ, ഇന്ത്യൻ വംശജയായ ഭാരതി മുഖർജിയുടെ മിഡിൽമാൻ ആൻഡ് അദർ സ്റ്റോറീസ്, മലേഷ്യാക്കാരിയായ ഷെർലി ഗോക്ക്ലിൻ ലിമിസിന്റെ ജൂ ആൻഡ് ഗോൾഡ്, ഫിലിപ്പൈൻകാരിയായ ബിയാൻ വെനിഡോ സാന്റോസിന്റെ കാവ്യാഖ്യായികയായ (poetic novel) "സെന്റ് ഒഫ് ആപ്പിൾസ്, ചൈനീസ്വംശജനായ ചീനഹാജിനിന്റെ വെയിറ്റിങ്" ഇവയെല്ലാം ജനപ്രിയ രചനകളിൽ ഉൾപ്പെടുന്നു. മീന അലക്സാണ്ഡർ, ചിത്രാ ബാനർജി ദിവകരുണി, ജുംപ ലാഹിരി എന്നിവരും പ്രശസ്തി നേടിയ ഇന്ത്യൻ അമേരിക്കൻ നോവലിസ്റ്റുകളാണ്.

ലോക അക്ഷര സമ്പത്തിന്റെ മുൻ നിരയിൽ നിൽക്കുന്ന അമേരിക്കൻ സാഹിത്യം കൊളോണിയൽ പൂർവകാലം മുതൽ ചരിത്ര സാമൂഹിക ഘടകങ്ങളുടെ തലോടലേറ്റ് പരിണാമം പ്രാപിച്ച് ഉത്തരാധുനികതയിലെത്തി നിൽക്കുമ്പോൾ ഒരേസമയം മാനുഷികതയും, ക്രൌര്യവും പ്രസന്നതയും നിറഞ്ഞു നിൽക്കുന്നു.


</doc>
<doc id="146790" url="https://ml.wikipedia.org/wiki?curid=146790" title="ഗ്രേറ്റ് സോൾ: മഹാത്മാഗാന്ധി ആൻഡ് ഹിസ് സ്ട്രഗിൾ വിത്ത് ഇന്ത്യ">
ഗ്രേറ്റ് സോൾ: മഹാത്മാഗാന്ധി ആൻഡ് ഹിസ് സ്ട്രഗിൾ വിത്ത് ഇന്ത്യ

ന്യൂയോർക്ക് ടൈംസ്' എന്ന ഇംഗ്ലീഷ് ദിനപത്രത്തിന്റെ മുൻ എക്‌സിക്യൂട്ടീവ് എഡിറ്ററും പുലിറ്റ്‌സർ സമ്മാനജേതാവുമായ ജോസഫ് ലെവിവെൽഡ് രചിച്ച ഒരു പുസ്തകമാണ് ഗ്രേറ്റ് സോൾ: മഹാത്മാഗാന്ധി ആൻഡ് ഹിസ് സ്ട്രഗിൾ വിത്ത് ഇന്ത്യ. ഇന്ത്യയുടെ രാഷ്ട്രപിതാവായ മഹാത്മാഗാന്ധിയെപ്പറ്റി വിവാദപരമായ പരാമർശമാണ് ഈ പുസ്തകത്തിൽ നടത്തിയിട്ടുള്ളത്. ബ്രിട്ടനിലും അമേരിക്കയിലുമാണ് പുസ്തകം പുറത്തിറക്കിയിട്ടുള്ളത്. 

ദക്ഷിണാഫ്രിക്കയിലെ കറുത്തവർഗ്ഗക്കാർക്കെതിരെ വംശവെറിയൻ സമീപനമാണു ഗാന്ധിജി സ്വീകരിച്ചിരുന്നതെന്ന് പുസ്തകത്തെക്കുറിച്ചുള്ള നിരൂപണത്തിലാണ് ആരോപിക്കുന്നത്. കൂടാതെ അക്കാലത്ത് അടുത്ത സുഹൃത്തും വാസ്തുശിൽപ്പിയും കായികപരിശീലകനുമായ ഹെർമൻ കാലെൻബാഷുമായി ഗാന്ധി ശാരീരികമായ ബന്ധം പുലർത്തിയിരുന്നെന്ന സൂചനകളും, 1908 - ൽ ഈ സുഹൃത്തിനോടൊപ്പം ജീവിക്കുവാനായി ഗാന്ധിജി ഭാര്യ കസ്തൂർബാ ഗാന്ധിയെ ഉപേക്ഷിച്ചിരുന്നെന്നും ഇതിൽ പരാമർശിക്കുന്നു. 

എന്നാൽ, ഗാന്ധി സ്വവർഗപ്രണയിയാണെന്ന് പുസ്തകത്തിൽ പറയുന്നില്ലെന്നും കാലെൻബാഷുമൊത്ത് നാലു വർഷം താമസിച്ചുവെന്നേ തന്റെ പുസ്തകത്തിൽ പറയുന്നുവുള്ളുവെന്നും ഗ്രന്ഥകർത്താവ് ഈ വിവാദത്തെത്തുടർന്ന് പ്രസ്താവന നടത്തിയിരുന്നു. 

പുസ്തകം വിവാദമായപ്പോൾ ഗ്രന്ഥകാരൻ ലെവിവെൽഡ് നൽകിയ വിശദീകരണം ഇതാണ്:-
"സ്വവർഗപ്രേമിയെന്നോ വംശവെറിയനെന്നോ ഗാന്ധിയെ പരാമർശിച്ചു ഞാൻ എഴുതിയിട്ടില്ല. അദ്ദേഹത്തിന്റെ ജീവിതത്തെക്കുറിച്ചുള്ള വസ്തുതകൾ ശ്രദ്ധാപൂർവമായും ഉത്തരവാദിത്തത്തോടെയും അവതരിപ്പിക്കുക മാത്രമേ ചെയ്തിട്ടുള്ളൂ".


</doc>
<doc id="146794" url="https://ml.wikipedia.org/wiki?curid=146794" title="ചൂലന്നൂർ മയിൽ സംരക്ഷണകേന്ദ്രം">
ചൂലന്നൂർ മയിൽ സംരക്ഷണകേന്ദ്രം

കേരളത്തിലെ ഏക മയിൽ സംരക്ഷണകേന്ദ്രമാണ് ചൂലന്നൂർ മയിൽ സംരക്ഷണകേന്ദ്രം. പാലക്കാട് പട്ടണത്തിൽനിന്നും 30 കിലോമീറ്റർ അകലെയാണ് സകേതം സ്ഥിതി ചെയ്യുന്നത്. 500 (3.420 ച.കി.മീ) ഹെക്ടർ നിബിഢവനങ്ങളുള്ള ഇവിടെ 200-ഓളം മയിലുകൾ ഉണ്ട്. ഭാരതപ്പുഴയുടെ പോഷക നദിയായ ഗായത്രിപ്പുഴയുടെ തീരത്തുള്ള 342 ഹെക്ടർ സ്ഥലം ഇതിനായി വേർതിരിച്ചിരിക്കുന്നു. നാനാവിധം പക്ഷികളുടെ വാസസ്ഥലമാണ് ഈ വന്യജീവി സംരക്ഷണകേന്ദ്രം. 100-ഓളം വിവിധയിനം പക്ഷികളെ ഇവിടെ കണ്ടെത്തിയിട്ടുണ്ട്. പക്ഷിനിരീക്ഷകർക്കും പ്രകൃതിസ്നേഹികൾക്കും ഈ സംരക്ഷണകേന്ദ്രത്തിലെ കാടുകൾപ്രിയങ്കരമായിരിക്കും. ഇന്ത്യയിലെ പ്രശസ്തനായ പക്ഷിനിരീ‍ക്ഷകനായിരുന്ന ഇന്ദുചൂഡൻ എന്ന തൂലികാനാമത്തിൽ അറിയപ്പെട്ടിരുന്ന കെ.കെ. നീലകണ്ഠന്റെ ഒർമ്മയ്ക്ക് മയിൽസംങ്കേത്തെ 2008ൽസമർപ്പിച്ചു. മൺസൂൺ കഴിയുന്ന ഉടനെ ചൂലന്നൂർ സന്ദർശിച്ചാൽ ധാരാളം ഇനത്തിലെ ചിത്രശലഭങ്ങളെയും കാണാൻ കഴിയും. 

പാലക്കാട് ജില്ലയിലെ ആലത്തൂർ ബ്ലോക്കിലെ തരൂർ പഞ്ചായത്തിലാണ് മയിലുകൾക്ക് മാത്രമായുള്ള ഈ സംരക്ഷണ കേന്ദ്രം. കാടുകളും നെൽപ്പാടങ്ങളും ധാരാളമുള്ള ഇവിടം മയിലുകൾക്ക് സുരക്ഷിതമായി വസിക്കാനും പ്രജനനത്തിനും വേണ്ടി 2007 ലാണ് കേന്ദ്ര- കേരള സർ ക്കാരുകൾ മയിൽ സങ്കേതമാക്കിയത്. കെ. കെ. നീലകണ്ഠൻ മെമ്മോറിയൽ മയിൽ സാങ്ച്വറി എന്നാണു പേരിട്ടിരിക്കുന്നത്. ദിവ്യത്വമുണ്ടെന്ന വിശ്വാസത്താൽ , നെൽപ്പാടങ്ങളിൽ നെല്ല് തിന്നാനിറങ്ങുന്ന മയിലുകളെ ഇവിടുത്തുകാർ ഉപദ്രവിക്കാറില്ല. നെന്മാറ ഫോറസ്റ്റ് ഡിവിഷൻ 2002 - ൽ നടത്തിയ സർവേയിൽ 131 മയിലുകളെ ഇവിടെ കണ്ടെത്തിയിരുന്നു. കേരളത്തിൽ വയനാട്, ചിന്നാർ സാങ്ച്വറികളിലും പറമ്പിക്കുളത്തും മയിലുകളുണ്ട്. ശലഭ ഉദ്യാനവും, നക്ഷത്ര വനവും മയിൽ സംരക്ഷണ കേന്ദ്രത്തിന്റെ പ്രധാന കവാടത്തിനടുത്ത് തന്നെ ഉണ്ട്. 
ഉച്ചക്ക് ശേഷം ഉള്ള സമയം ആണ് പക്ഷി സങ്കേതം സന്ദർശിക്കാൻ അനുയോജ്യമായ സമയം. മയിലുകളെ കാണാൻ സാധ്യത കൂടുതലുള്ളതും ഈ സമയത്താണ്. മയിൽ സങ്കേതത്തിലേക്ക് നേരിട്ടുള്ള ബസ്സുകളുടെ എണ്ണം കുറവാണ്. ബസ്സുകളുടെ സമയം മുൻകൂട്ടി അറിഞ്ഞു വെച്ച ശേഷം യാത്ര തുടങ്ങുക. വിവിധ സ്ഥലങ്ങളിൽ നിന്നും മയിൽ സാങ്കേതത്തിലേക്കുള്ള ദൂരം.



</doc>
<doc id="146798" url="https://ml.wikipedia.org/wiki?curid=146798" title="അടിസ്ഥാനവിദ്യാഭ്യാസ പദ്ധതി">
അടിസ്ഥാനവിദ്യാഭ്യാസ പദ്ധതി

ഗാന്ധിജി ആവിഷ്കരിച്ച ദേശീയവിദ്യാഭ്യാസ പദ്ധതി അടിസ്ഥാനവിദ്യാഭ്യാസപദ്ധതി എന്ന പേരിൽ അറിയപ്പെടുന്നു. ഇത് വാർധാപദ്ധതി, ബേസിക് എഡ്യൂക്കേഷൻ (Basic Education), നയീതാലിം എന്നിങ്ങനെ പല പേരുകളിൽ അറിയപ്പെടുന്നു. ഇന്ത്യയിലെ വിദ്യാഭ്യാസം ദേശീയതാത്പര്യത്തിന് അനുഗുണമായിട്ടല്ല സംവിധാനം ചെയ്തിട്ടുള്ളതെന്ന് സ്വാതന്ത്ര്യസമരകാലത്ത് മഹാത്മാഗാന്ധിക്ക് ബോധ്യമായി. പാശ്ചാത്യ സംസ്കാരത്തിന്റെ പശ്ചാത്തലത്തിൽ ബുദ്ധിയുടെ മാത്രം വികാസം ലക്ഷ്യമാക്കി പ്രവർത്തിച്ചിരുന്ന ആ സമ്പ്രദായത്തിൽ ഭാരതീയത്വം തീരെ അവഗണിക്കപ്പെട്ടിരുന്നു. തൻമൂലം വിദ്യാഭ്യാസം കൊണ്ടു ലഭിക്കേണ്ടതായ മാനസികവും ശാരീരികവും വൈകാരികവും ആത്മീയവുമായ വികാസം ഭാരതജനതയ്ക്ക് വേണ്ടത്ര ലഭിച്ചിരുന്നില്ല. അടിസ്ഥാനവിദ്യാഭ്യാസ പദ്ധതി ആവിഷ്കരിക്കുന്നതിനു ഗാന്ധിജിയെ പ്രേരിപ്പിച്ച കാരണം ഇതാണ്.

പതിനെട്ടും പത്തൊൻപതും ശതകങ്ങളിൽ പാശ്ചാത്യ വിദ്യാഭ്യാസരംഗത്തുണ്ടായ മനഃശാസ്ത്രപരവും സാമൂഹികവും ആയ ഉണർവും പുരോഗതിയും ഗാന്ധിജിയുടെ ആശയങ്ങളെ സ്വാധീനിച്ചിരുന്നു. ഇന്ത്യയിൽ ടാഗോറിന്റെ വിദ്യാഭ്യാസാദർശങ്ങൾ അദ്ദേഹത്തിന് ശ്രദ്ധേയമായി തോന്നി. കൂടാതെ പെസ്റ്റലോത്സി, ഫ്രോബൽ, റൂസ്സോ, മറിയ മോണ്ടിസ്സോറി, ജോൺ ഡ്യൂയി എന്നിങ്ങനെ പാശ്ചാത്യവിദ്യാഭ്യാസമണ്ഡലത്തിലെ ചിന്തകരുടെയും പ്രയോക്താക്കളുടെയും ആദർശങ്ങളുമായി അദ്ദേഹം പരിചയിച്ചിരുന്നു. ഇവയുടെ സാരാംശം ഗ്രഹിച്ചു ഭാരതത്തിന് അനുയോജ്യമായവിധം അദ്ദേഹം ആസൂത്രണം ചെയ്തതാണ് അടിസ്ഥാനവിദ്യാഭ്യാസം. ഗാന്ധിജിയുടെ ഈ പദ്ധതി വിദ്യാഭ്യാസപരമായ ചിന്തയ്ക്ക് ഇന്ത്യ നല്കിയിട്ടുള്ള ആഗോളശ്രദ്ധേയമായ സംഭാവനയാണ്. താൻ സംവിധാനം ചെയ്യാൻ ആഗ്രഹിച്ച വിദ്യാഭ്യാസപദ്ധതിയുടെ സ്വരൂപസ്വഭാവങ്ങളിലേക്ക് വെളിച്ചം വീശുന്ന ലേഖനങ്ങൾ ഗാന്ധിജി പലപ്പോഴും ഹരിജൻ വാരികയിൽ പ്രസിദ്ധപ്പെടുത്തിയിട്ടുണ്ട്. കുട്ടികളുടെയും മുതിർന്നവരുടെയും ശാരീരികവും മാനസികവും ആത്മീയവുമായ കഴിവുകളെ വികസിപ്പിക്കുകയാണ് വിദ്യാഭ്യാസത്തിന്റെ ലക്ഷ്യമെന്നും സാക്ഷരത എന്നത് വിദ്യാഭ്യാസത്തിനുള്ള ഒരു ഉപകരണം മാത്രമാണെന്നും ജീവിതത്തിന് ഉപകരിക്കുന്ന ഏതെങ്കിലും ഒരു കൈത്തൊഴിൽ പഠിച്ചുകൊണ്ടാണ് വിദ്യ ആരംഭിക്കേണ്ടതെന്നും ആ ലേഖനങ്ങളിൽ അദ്ദേഹം സമർഥിച്ചിരുന്നു. തൊഴിൽ എന്നതുകൊണ്ട് അദ്ദേഹം വിവക്ഷിച്ചത് നൂല്നൂല്പ്, നെയ്ത്ത് ഇത്യാദി ഗ്രാമീണർക്കു പറ്റിയ തൊഴിലുകളായിരുന്നു. ഗ്രാമപുരോഗതിയെ ത്വരിതപ്പെടുത്തി പുതിയ ഒരു സാമൂഹികക്രമത്തിന് അടിത്തറ പാകാൻ അത്തരം വിദ്യാഭ്യാസപദ്ധതിക്കു മാത്രമേ കഴിയൂ എന്ന് അദ്ദേഹം ഖണ്ഡിതമായി പറഞ്ഞു.

1937 ഒക്ടോബർ 22, 23 തീയതികളിൽ വാർധായിൽവച്ച് ഒരു വിദ്യാഭ്യാസ കോൺഫറൻസ് ഗാന്ധിജി വിളിച്ചുകൂട്ടി. ഡോ. സാക്കീർ ഹുസൈൻ, ശ്രീമന്നാരായണൻ, വിനോബാ ഭാവേ, മഹാദേവ് ദേശായി, ബി.ജി.ഖേർ, പണ്ഡിറ്റ് രവിശങ്കർ ശുക്ള, കാക്കാ കാലേല്ക്കർ, കെ.ടി.ഷാ, കിശോരിലാൽ മശ്രുവാലാ തുടങ്ങിയ സമുന്നതരായ വിദ്യാഭ്യാസചിന്തകൻമാർ ഈ സമ്മേളനത്തിൽ പങ്കെടുത്തു. സമ്മേളനം താഴെപറയുന്ന പ്രമേയങ്ങൾ പാസ്സാക്കി.


ഈ പ്രമേയത്തിന് പ്രായോഗികരൂപം നല്കുന്നതിന് ഡോ. സാക്കീർ ഹുസൈൻ അധ്യക്ഷനായി ഒരു കമ്മിറ്റിയെ നിയമിച്ചു. ആര്യനായകം (കൺവീനർ), ജെ.സി. കുമരപ്പ, വിനോബാ ഭാവേ, ആശാദേവി, കാക്കാ കാലേല്ക്കർ, കെ.ടി. ഷാ, കെ.ജി. സെയ്യുദ്ദീൻ തുടങ്ങിയവർ ഉൾപ്പെട്ടതായിരുന്നു ഈ കമ്മിറ്റി. "സാക്കീർ ഹുസൈൻ കമ്മിറ്റി" 1937-ലും 38-ലുമായി രണ്ടു റിപ്പോർട്ടുകൾ സമർപ്പിച്ചു. ആദ്യത്തെ റിപ്പോർട്ട് വാർധാപദ്ധതിയുടെ അടിസ്ഥാനതത്ത്വങ്ങളെ സംബന്ധിച്ചുള്ളതായിരുന്നു. അടിസ്ഥാന-കൈത്തൊഴിലിനെ സംബന്ധിച്ച പ്രായോഗിക നിർദ്ദേശങ്ങൾ ഉൾക്കൊള്ളുന്നതായിരുന്നു രണ്ടാമത്തെ റിപ്പോർട്ട്. ഇന്ത്യൻ നാഷനൽ കോൺഗ്രസ്സിന്റെ "ഹരിപുരി" സമ്മേളനം വാർധാ പദ്ധതി അംഗീകരിച്ചു. പദ്ധതി പ്രാവർത്തികമാക്കുന്നതിന് ഹിന്ദുസ്ഥാനി താലീമി (Hindustani Talimi) എന്ന ഒരു അഖിലഭാരതീയ സമിതി രൂപവത്കൃതമായി.

ഖേർ കമ്മിറ്റി. വാർധാപദ്ധതി സൂക്ഷ്മമായി പരിശോധിച്ച് ആവശ്യമായ നിർദ്ദേശങ്ങൾ നല്കുന്നതിന് ബി.ജി. ഖേർ അധ്യക്ഷനായി വേറൊരു കമ്മിറ്റിയെ കേന്ദ്രവിദ്യാഭ്യാസോപദേശക സമിതി പിന്നീടു നിയമിച്ചു. ഈ കമ്മിറ്റിയുടെ ചില പ്രധാന ശുപാർശകൾ താഴെ പറയുന്നവയാണ്:


കുട്ടികളെ പതിനാലാമത്തെ വയസ്സിൽ കേവലം കൈത്തൊഴിലുകാരായി മാറ്റുകയല്ല, പ്രത്യുത പ്രാദേശികസ്ഥിതിഗതികളെയും കുട്ടികളുടെ അഭിരുചിയെയും കണക്കിലെടുത്ത്, തിരഞ്ഞെടുക്കപ്പെടുന്ന കൈത്തൊഴിലുകളിലൂടെ ഉത്പാദനക്ഷമമായവിധം സമഗ്രവും ഫലപ്രദവും ആയ വിദ്യാഭ്യാസം അവർക്കു നല്കുകയാണ് അടിസ്ഥാനവിദ്യാഭ്യാസ പദ്ധതിയുടെ ലക്ഷ്യമെന്ന് കമ്മിറ്റി വ്യക്തമാക്കി.

തികച്ചും ദേശീയം എന്ന നിലയിൽ സാർവത്രികമായി ഭാരതത്തിൽ പ്രചരിച്ചു തുടങ്ങിയ ഈ അടിസ്ഥാനവിദ്യാഭ്യാസത്തിന്റെ സമഗ്രമായ ഒരു പഠനമാണ് സാർജന്റ് റിപ്പോർട്ടിൽ (1944) ഉള്ളത്. കുട്ടികൾക്കുള്ള വിദ്യാഭ്യാസം തന്നെ പൂർവം എന്നും ഉത്തരം എന്നും (Pre and Post Basic Education) രണ്ടു ഘട്ടങ്ങളായി അതിൽ തിരിച്ചിട്ടുണ്ട്. വയോജനവിദ്യാഭ്യാസവും ഈ പദ്ധതിയിൽ ഉൾക്കൊള്ളിച്ചിരുന്നതുകൊണ്ട് അതു മൂന്നാമത്തെ ഘട്ടമായും തീർന്നു. ഈ മൂന്നു ഘട്ടങ്ങൾ കൂടിയ അടിസ്ഥാനവിദ്യാഭ്യാസ പദ്ധതിയെ 1944-ൽ ഭാരത സർക്കാർ ദേശീയപദ്ധതിയായി അംഗീകരിച്ചു. അടിസ്ഥാന വിദ്യാലയങ്ങൾ നാടിന്റെ എല്ലാ ഭാഗങ്ങളിലും രൂപംകൊണ്ടു. ഈ പുതിയ പദ്ധതിയുടെ പുരോഗതി പരിശോധിച്ച് റിപ്പോർട്ടു സമർപ്പിക്കാൻ വീണ്ടും ഒരു കമ്മറ്റി 1954-ൽ നിയമിക്കപ്പെട്ടു. അടിസ്ഥാനവിദ്യാഭ്യാസം കൂടുതൽ സജീവവും പ്രായോഗികവുമാക്കാൻ പറ്റിയ ഒരു പഞ്ചമുഖപരിപാടി കമ്മിറ്റിയുടെ റിപ്പോർട്ടിൽ നിർദ്ദേശിക്കപ്പെട്ടിരുന്നു. പരിപാടിയുടെ ഘടകങ്ങൾ: 


സ്വാതന്ത്ര്യപ്രാപ്തിക്കുശേഷം ഭാരതത്തിലെ വിദ്യാഭ്യാസസമ്പ്രദായം പുനഃപരിശോധിക്കുന്നതിനുവേണ്ടി ഡോ.എസ്. രാധാകൃഷ്ണൻ അധ്യക്ഷനായി 1948-ലും ഡോ. എ. ലക്ഷ്മണസ്വാമി മുതലിയാർ അധ്യക്ഷനായി 1952-ലും ഡോ. കൊഠാരി അധ്യക്ഷനായി 1964-ലും നിയമിക്കപ്പെട്ട കമ്മിറ്റികൾ സമർപ്പിച്ച സുദീർഘങ്ങളായ റിപ്പോർട്ടുകളിൽ ബേസിക് എഡ്യൂക്കേഷനെപ്പറ്റി ഗണ്യമായ വിചിന്തനങ്ങൾ ഉണ്ടായിട്ടില്ല. അടിസ്ഥാനവിദ്യാഭ്യാസത്തോട് പ്രത്യേകമായ ഒരു സമീപനം ആവശ്യമാണെന്ന് കൊഠാരി കമ്മീഷൻ നിർദ്ദേശിച്ചിട്ടുണ്ട്. പ്രസ്തുത റിപ്പോർട്ടിൽ "പ്രവർത്തനപരിചയം" എന്നു പേരു നല്കി അതിൽ പ്രതിപാദിക്കപ്പെടുന്ന പഠനസമ്പ്രദായം അടിസ്ഥാനവിദ്യാഭ്യാസത്തോടു മൌലികമായി യോജിച്ചു പോകുന്നുണ്ട്. 

ഈ പദ്ധതിക്ക് അടിസ്ഥാനവിദ്യാഭ്യാസം എന്ന പേരു നല്കാൻ ഉള്ള കാരണങ്ങൾ താഴെ പറയുന്നു.


ജൻമവാസന, വികാരവിചാരങ്ങൾ എന്നിവയെ ഉചിതമാർഗ്ഗത്തിലൂടെ നയിക്കുക, പഠനപ്രക്രിയയുടെ തത്ത്വങ്ങൾ ഉപയോഗിക്കുക, അച്ചടക്കം പാലിക്കുക, വ്യക്തിത്വത്തിന്റെ നാനാവശങ്ങളെ വികസിപ്പിക്കുക എന്നീ മനഃശാസ്ത്രപരമായ വസ്തുതകൾക്ക് അടിസ്ഥാനവിദ്യാഭ്യാസ പദ്ധതിയിൽ അർഹമായ സ്ഥാനം നല്കിയിട്ടുണ്ട്.

സ്വയം പര്യാപ്തത എന്ന സാമൂഹികവ്യവസ്ഥിതിക്ക് രൂപം നല്കുവാനുള്ള ബോധപൂർവമായ ശ്രമം ഈ പദ്ധതിയിൽ കാണാം. ജോലിയുടെ മാഹാത്മ്യം അത് ഉയർത്തിക്കാണിക്കുന്നു. സഹകരണ ബോധം വളർത്തിയും ഗ്രാമജീവിതവും നഗരജീവിതവും തമ്മിലുള്ള വിടവ് നികത്തിയും സാമ്പത്തിക പ്രശ്നങ്ങൾ ആവുന്നത്ര പരിഹരിച്ചും സമൂഹത്തെ പുനഃസംവിധാനം ചെയ്യുന്നതിന് പറ്റിയ പ്രവർത്തനപരിപാടികൾ ഈ പദ്ധതി ആവിഷ്കരിച്ചിട്ടുണ്ട്.

പ്രത്യേകമായ ഒരു പാഠ്യപദ്ധതിയാണ് അടിസ്ഥാനവിദ്യാഭ്യാസത്തിനുള്ളത്. അഞ്ചാംക്ളാസ്സുവരെ സഹവിദ്യാഭ്യാസം അനുവദിച്ചിട്ടുണ്ട്. ആൺകുട്ടികൾക്കും പെൺകുട്ടികൾക്കും ഒരേ രീതിയിലുള്ള വിദ്യാഭ്യാസമാണ് നല്കുന്നതെങ്കിലും അഞ്ചാംക്ളാസ്സിനുശേഷം പെൺകുട്ടികൾ ഗാർഹികവിജ്ഞാനം പഠിക്കണമെന്ന് നിഷ്കർഷിച്ചിരിക്കുന്നു. താഴെപ്പറയുന്ന വിഷയങ്ങൾ പാഠ്യപദ്ധതിയിൽ ഉൾപ്പെടുത്തിയിട്ടുണ്ട്:


ആദർശനിഷ്ഠമെങ്കിലും ഈ പദ്ധതിക്കു പ്രതീക്ഷിച്ചത്ര ജനസമ്മതിയും പ്രചാരവും നേടാൻ സാധിച്ചില്ല. അതിനുള്ള ചില മൌലികകാരണങ്ങൾ താഴെ ചേർക്കുന്നു: 


തൊഴിലുമായി വിദ്യാഭ്യാസത്തെ ബന്ധപ്പെടുത്തുക എന്ന ആശയത്തിനു വിദ്യാഭ്യാസചിന്തകൻമാർ വലിയ പ്രസക്തിയും മൂല്യവും കല്പിക്കുന്നു. കാലാനുസൃതമായി വിദ്യാഭ്യാസം പരിഷ്കരിക്കപ്പെടുമ്പോൾ അടിസ്ഥാനവിദ്യാഭ്യാസ പദ്ധതിയുടെ പല അംശങ്ങളും അതിൽ ലയിക്കുമെന്നു പ്രതീക്ഷിക്കപ്പെടുന്നു. 

ഈ പാഠ്യപദ്ധതിയിൽ ഇംഗ്ളീഷിന് സ്ഥാനം നല്കിയിട്ടില്ല. മതപഠനവും ഉൾപ്പെടുത്തിയിട്ടില്ല. പുതിയ വിദ്യാഭ്യാസപദ്ധതി വിജയിപ്പിക്കുന്നതിനായി അധ്യാപകരെ പരിശീലിപ്പിക്കുവാൻ സമഗ്രമായ ഒരു അധ്യാപകപരിശീലന കോഴ്സ് നിർദ്ദേശിക്കപ്പെട്ടിട്ടുണ്ട്.


</doc>
<doc id="146801" url="https://ml.wikipedia.org/wiki?curid=146801" title="അഭിവഹനം">
അഭിവഹനം

വായുവിന്റെ തിരശ്ചീനദിശയിലുള്ള സംചരണമാണ് അഭിവഹനം. അന്തരീക്ഷ വിജ്ഞാനത്തിൽ വായുവിന്റെ ക്ഷൈതിജചലനത്തിലൂടെയുള്ള താപവിനിമയത്തെ വ്യഞ്ജിപ്പിക്കുവാൻ ഈ പദം ഉപയോഗിക്കുന്നു. ഊർധ്വാധരചലനവുമായി മാത്രം ബന്ധപ്പെട്ടിരിക്കുന്ന സംവഹനപ്രക്രിയയിൽനിന്നും തുലോം വിഭിന്നമാണ് ഇത്. ഉഷ്ണമേഖലയിലെ താപം ഉയർന്ന അക്ഷാംശങ്ങളിലേക്കു പ്രസരിക്കുവാൻ സഹായിക്കുന്നത് പ്രധാനമായും വായുവിന്റെ തിരശ്ചീനചലനമാണ്. അഭിവഹനത്തിന്റെ ഉത്തമദൃഷ്ടാന്തമാണിത്. 

അഭിവഹനം മൂടൽമഞ്ഞുണ്ടാവാൻ ഇടയാക്കുന്നു. ഊഷ്മളവും നീരാവിപൂരിതവുമായ വായു നന്നേ തണുത്ത പ്രദേശത്തേക്കു വീശുമ്പോഴാണ് ഇങ്ങനെ സംഭവിക്കുന്നത്. കടലൊഴുക്കുകളിൽ തിരശ്ചീനദിശയിലുണ്ടാവുന്ന ഗുണവിനിമയങ്ങളെ വ്യഞ്ജിപ്പിക്കുവാൻ സമുദ്രവിജ്ഞാനികൾ 'അഭിവഹനം' ഉപയോഗിച്ചുകാണുന്നു. 


</doc>
<doc id="146803" url="https://ml.wikipedia.org/wiki?curid=146803" title="കെ. അശോകൻ">
കെ. അശോകൻ

ഒരു മലയാള സാഹിത്യകാരനാണ് കെ. അശോകൻ. 

1933 ഏപ്രിൽ 17-ന് മയ്യനാട്ടു ജനിച്ചു. മലയാളം എം.എ. ബിരുദം നേടിയശേഷം കുറച്ചുകാലം പത്രപ്രവർത്തകനായിരുന്നു. 1957 മുതൽ മൂന്നു വർഷം മലയാളം ലക്സിക്കൺ നിർമ്മാണസമിതിയിൽ പ്രവർത്തിച്ചു. 1960-ൽ സംസ്ഥാന പബ്ലിക് റിലേഷൻസ് വകുപ്പിൽ ഇൻഫർമേഷൻ ഓഫീസറായി നിയമിതനായി. തുടർന്ന് ഇതേ വകുപ്പിൽ ഡയറക്ടറായി സേവനമനുഷ്ഠിച്ചു. ഔദ്യോഗിക ഭാഷാ കമ്മിഷൻ ചെയർമാനായും കുറേക്കാലം ജോലി നോക്കിയിരുന്നു. പിന്നീട് കേരളാ ബുക്സ് ആൻഡ് പബ്ലിക്കേഷൻ സൊസൈറ്റിയുടെ മാനേജിങ് ഡയറക്ടറായി. 1988-ൽ സർവീസിൽ നിന്നു വിരമിച്ചു. 

നിരൂപണം, ഉപന്യാസം, ബാലസാഹിത്യം, കവിത എന്നീ വിഭാഗങ്ങളിലായി അര ഡസനിലേറെ കൃതികൾ അശോകൻ രചിച്ചിട്ടുണ്ട്. നാടകാസ്വാദനം എന്ന കൃതിയിൽ അനുകരണങ്ങളും അസലുകളുമായ ഏതാനും നാടകങ്ങളെക്കുറിച്ചുള്ള പഠനങ്ങൾ ഉൾ​പ്പെടുത്തിയിരിക്കുന്നു. അമേരിക്കയിലെ പ്രശസ്തനാടകകൃത്തായ യൂജീൻ ഒനീലിന്റെ മുഖ്യ നാടകങ്ങളുടെ വിശകലനാത്മക പഠനങ്ങളാണ് ഒനീൽ അനുഭവം എന്ന ഗ്രന്ഥത്തിലുള്ളത്. ഒനീലിന്റെ ലോകത്തേക്കും അമേരിക്കൻ നാടകവേദിയിലേക്കുമുള്ള ഒരു മാനസിക യാത്രയാണ് ഈ ഗ്രന്ഥം. ഭാവദീപ്തി എന്ന കൃതി ഏതാനും ഉപന്യാസങ്ങളുടെ സമാഹാരമാണ്. മലയാളസാഹിത്യത്തിലെ ശ്രദ്ധേയരായ ഏതാനും നോവൽ രചയിതാക്കളെക്കുറിച്ച് അവരുടെ മുഖ്യകൃതികൾ അവലംബമാക്കി നടത്തിയ പഠനമാണ് നോവൽ മലയാളത്തിൽ എന്ന കൃതി. തകഴി മുതൽ മുകുന്ദൻ വരെ, രാപ്പാടികൾ, കുമാരനാശാൻ എന്നിവയാണ് ഇതര കൃതികൾ. 

 


</doc>
